﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 76<br>Hüküm no: 42<br>Orijinal metin no: [5b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Cafer Ağa b. Ali’nin muhallefatının eşi Âişe, kız kardeşi Havva dışında dedesinin kardeşi el-Hâc Hasan’ın da varis olduğunun tespiti</b><br><br>Husûs-ı âti’l-beyânın mahallinde ketb ve tahrîri iltimâs olunmağın savb-ı şer‘den bu fakīr zeyl-i kitâbda mastûrü’l-esâmî olan müslimîn ile mahmiye-i Galata müzâfâtından kasaba-i Beşiktaş’da Râziye Hâtun mahallesinde vâki‘ câmi‘-i şerîfe varıp akd-i meclis-i şer‘-i şerîf eyledikde mahalle-i mezbûre sükkânından olup işbu râfi‘ü’l-kitâb el-Hâc Hasan b. Seydi Ali tarafından husûs-ı âti’l-beyânı da‘vâ ve talebe vekîl olup Ahmed Çelebi b. Ali ve Mehmed Çelebi b. Üveys Efendi şehâdetleri ile şer‘an vekâleti sâbite olan Mehmed Çelebi b. el-Hâc Hüseyin meclis-i ma‘kūd-ı mezbûrda fi’l-asl vilâyet-i Anadolu’da Taraklı Borlu kazâsına tâbi‘-i Karayük nâm karyeden olup mahalle-i mezbûrede sâkin iken bundan akdem vefât eden Cafer Ağa b. Ali Çelebi nâm müteveffânın li eb kız karındaşı ve muhallefâtına vâzı‘atü’l-yed olan Havva Hâtun tarafından husûmet ve redd-i cevâba vekîl olup mezbûreyi ma‘rifet-i şer‘iyye ile ârifân olan Kurd Çelebi b. Hayreddin ve Mustafa Çavuş b. Mehmed şehâdetleri ile şer‘an vekâleti sâbite olan Mehmed Ağa b. Mustafa mahzarında bi’l-vekâle üzerine da‘vâ ve takrîr-i kelâm edip müvekkilim mezbûr el-Hâc Hasan müteveffâ-yı merkūm Cafer Ağa’nın babası Ali Çelebi’nin babası Sâdık ile li ebeveyn karındaşlar olup babaları ismi Seydi Ali ve dedeleri ismi Şehriman ve maskat-ı re’sleri karye-i mezbûreden olmağla müteveffâ-yı mezbûrun zevce-i metrûkesi Âişe Hâtun ile müvekkile-i mezbûre Havva Hâtun ve müvekkil-i mezbûr el-Hâc Hasan’a münhasıra olmağın muhallefât-ı müteveffâ-yı mezbûrdan müvekkil-i mezbûr el-Hâc Hasan’ın hisse-i şer‘iyyesini müvekkile-i mezbûreden bi’l-vekâle taleb ederim vekîl-i mezbûrdan suâl olunup alıverilmesi matlûbumdur dedikde gıbbe’s-suâl vekîl-i mezbûr Mehmed Ağa cevâbında müvekkilesi merkūme Havva Hâtun müteveffâ-yı mezbûrun muhallefâtına vâzı‘atü’l-yed idiğini ikrâr lâkin müvekkil-i mezbûr el-Hâc Hasan müteveffâ-yı mezbûrun vech-i muharrer üzre vârisi olduğunu inkâr edicek vekîl-i mezbûr Mehmed Çelebi’den takrîr-i meşrûhuna mutâbıka beyyine taleb olundukda fi’l-asl karye-i mezbûreden [6a] olup hâlâ mahalle-i mezbûre sükkânından olan Kurd Çelebi b. Hayreddin ve İbrahim Çelebi b. Ömer ve Yusuf b. Abdullah Beşe ve el-Hâc Hasan b. Ali nâm kimesneler li ecli’ş-şehâde meclis-i şer‘a hâzırûn olup isre’l-istişhâd fi’l-vâki‘ müvekkil-i mezbûr el-Hâc Hasan müteveffâ-yı mezbûrun babası Ali Çelebi’nin babası merkūm Sâdık ile li ebeveyn karındaşlar olup babaları ismi Seydi Ali ve dedeleri ismi Şehriman ve maskat-ı re’sleri karye-i mezbûredir müteveffâ-yı mezbûrun verâseti zevce-i metrûkesi Âişe Hâtun ile kız karındaşı müvekkile-i mezbûr Havva Hâtun ve müvekkil-i merkūm el-Hâc Hasan’a münhasıra ve bunlardan gayrı vâris-i ma‘rûf ve terekesine müstehıkk-ı âhar olduğu ma‘lûmumuz değildir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mâ vaka‘a bi’t-taleb ketb olundu. Fi’l-yevmi’s-sâbi‘ ve’l-ışrîn min Recebi’l-ferd li sene selâse ve seb‘în ve elf<br><br><br>Şuhûdü’l-hâl: Hasan Efendi b. Mustafa el-İmâm, Hüseyin Çavuş el-Mübâşir, Abdi Usta b. Mehmed, Mustafa Çelebi b. Mehmed, Mehmed Çelebi b. İbrahim, Receb b. Abdullah, Sefer b. Yusuf, el-Hâc Ahmed b. gulâm-ı bâkī, Mustafa Efendi b. Yusuf el-İmâm, Ahmed Çelebi b. Esad Efendi, İbrahim b. Mustafa, Ahmed Çelebi b. Mustafa, Ahmed Çelebi b. Fazlullah, Abdülkādir Çelebi b. Mehmed, Mehmed Çelebi b. Ali</p>          <br><a title="Önceki sayfa" style="text-decoration:none" href="./ayrmetin.php?idno=20559"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20561"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b076"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o486"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>