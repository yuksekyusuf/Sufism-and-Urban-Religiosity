﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 80 Numaralı Sicil (H. 1057-1059/M. 1647-1649)<br>cilt: 15,&nbsp;sayfa: 157<br>Hüküm no: 159<br>Orijinal metin no: [37b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Emine bt. Mehmed Halife’nin kullanmakta olduğu evi, davacı Rukiye bt. Hayreddin’e teslim etmesine karar verildiği</b><br><br>Mahmiye-i İstanbul’da Harâccı Muhyiddin mahallesi sâkinelerinden işbu sâhibü’l-kitâb Rukiye Hâtun bt. Hayreddin meclis-i şer‘-i hatîr-i lâzımü’t-tevkīrde merhûm el-Hâc Cafer Vakfı’ndan olup zikr-i âtî menzile vaz‘-ı yed eylediği şer‘an sâbite olan Emine bt. Mehmed Halîfe mahzarında vakf-ı mezbûre bi’l-fi‘l mütevellî olan ( ) huzûrunda mezbûre Emine üzerine da‘vâ edip mezbûre Emine merhûm el-Hâc Cafer Vakfı’ndan olan mahalle-i mezbûrede vâki‘ bir tarafı Sultan nâm Hâtun mülküne ve bir tarafı Dilaver Bey b. Abdullah mülküne ve iki tarafı tarîk-i âmma müntehî büyût-ı müte‘addideyi müştemil bin kırk üç Saferi’nde vâki‘ harîk-i âlîde muhterik oldukda arsa-i sırfa kalıp taraf-ı vakıf da müsâ‘ade olmamağla bin kırk dört Cumâdelûlâsı selhinde vakf-ı mezkûra bi’l-fi‘l mütevellî olan Süleyman arsa-i mezkûreyi ayda on beşer akçe icâre-i müeccele ile ve arsa-i mezkûre üzerine ihdâs olunacak binâ icâre-i mu‘accelesine mahsûb olmak üzre işbu Emine’nin vâlidesi Havva bt. Hüsâmeddin nâm Hâtun’a îcâr ve teslîm edip ol dahi istîcâr ve tesellüm eyledikden sonra arsa-i mezbûre üzerine hâlâ mevcûd olan müştemilâtını kendi malıyla icâre-i mu‘acceleye mahsûb olmak üzre binâ edip tasarrufunda olduğu hâlde menzil-i mezkûrun cemî‘ arsa ve binâsını bin kırk dokuz târihinde bana yirmi bin râyic fi’l-vakt akçe mukābelesinde mütevellî-i vakf-ı mezbûr ma‘rifetiyle ferâğ ve tefvîz ve teslîm eyledi. Ben dahi tefevvüz ve tesellüm edip hakk-ı makbûzum iken hâlâ işbu Emine ve li ebeveyn karındaşı gāyib ani’l-meclis Derviş menzil-i mezkûra nâ-hak vaz‘ ederler. Suâl olunup hâlâ işbu Emine menzil-i mezkûrdan yed-i mubtılasını izâle edip bana teslîm olunmasın taleb ederim dedikde gıbbe’s-suâl mezkûre Emine cevâbında zikr olunan menzil arsası vech-i meşrûh üzre on beş akçe üzre babam mezkûr Mehmed’in yedinde iken babam mezbûr icâre-i mu‘acceleye mahsûb olmak üzre izn-i mütevellî vakf-ı mezbûr ile arsa-i mezkûrede olan cemî‘ müştemilâtını kendi malıyla binâ edip vefâtından sonra cemî‘ menzil-i mezkûrun nısfı bi hasebi’l-âde bana ve nısf-ı âharı dahi karındaşım mezkûra intikāl edip hakk-ı ârızım olmağla vaz‘-ı yed eder dedikde gıbbe’l-istintâk müdde‘iye-i mezkûre Rukiye cevâbında işbu Emine vâlidesi mezkûre Havva cemî‘ menzil-i mezbûru bana ferâğ ve tefvîzinden sonra benden istîcâr edip nice sene icâresini bana def‘ ve teslîm eylemişler, bu vechile cevâb-ı meşrûhunda mubtıladır dedikde gıbbe’l-istifsâr mezkûre Emine menz<il-i mezkûru müdde‘iye-i mezkûr Rukiye’den istîcârını ve nice sene menzil-i mezkûrun icâresini mezkûre Rukiye’ye edâ ve îfâsını tav‘an ikrâr ve i‘tirâf <<edip>> edicek, ba‘de’l-istîcâr ve def‘ü’l-îcâre da‘vâya hakk-ı intikāl-i meşrûh sahîha olmamağla ikrâr mûcebince mezbûr Emine da‘vâ-yı meşrûhasından men‘ u def‘ olunup menzil-i mezkûrdan kasr-ı yedine ve müdde‘iye-i mezbûre Rukiye’ye teslîmine mezkûr Emine üzerine şerâyit hükm olunup, şer‘iyy-i mer‘î olduğu hâlde hükm olunup mâ hüve’l-vâki‘ bi’t-taleb ketb olundu. Fi’l-yevmi’l-hâdî aşer min şehr-i Rebî‘ulâhir li sene tis‘a ve hamsîn ve elf.<br><br><br>Şuhûdü’l-hâl: El-Hâc Hamza b. Mehmed, Yusuf Çelebi b. Mustafa, Ahmed Çavuş b. Mübâşir Ali, Süleyman Çelebi b. Mehmed er-râcil, Kâtibü’l-hurûf Mustafa Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=40144"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40146"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm080&bsm=rsm080b157"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm080&bsm=rsm080o296"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>