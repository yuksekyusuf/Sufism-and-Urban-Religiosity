﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 591<br>Hüküm no: 451<br>Orijinal metin no: [150b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Sadık’ın vakfettiği yerlere mutasarrıf olanlardan Fatma Hatun bt. Salih Efendi ile Mehmed Çelebi b. Ali arasındaki alacak davasında anlaşma sağlandığı [Orijinal metinde 149 nolu varaktan sonra bir varağa numara verilmemiş olduğundan bu varak 150 olarak numaralanmış ve bundan sonraki varaklar kaydırılmıştır.]</b><br><br>Mahmiye-i İstanbul’da Mercan Ağa mahallesinde vâki‘ merhûm el-Hâc Sâdık nâm sahibü’l-hayrın ber-vech-i âtî evlâd-ı evlâdından olup zâtını ma‘rifet-i şer‘iye ile ârifûn Mustafa Çelebi b. Şaban ve Derviş Mehmed Çelebi b. el-Hâc Mustafa ve el-Hâc İsmail b. Murad ta‘rîfleriyle mu‘arrefe olan Fâtıma Hatun bt. Salih Efendi meclis-i şer‘-i şerîf-i enverde vâkıf-ı mezbûrun evlâd-ı evlâdından olup cünûn-ı mutbık ile mecnûn olan Gevher bt. Ali nâm hatunun sadrî kızı ve tesviye-i umûruna vasîyy-i şer‘îsi ve vakf-ı âti’z-zikre kıbel-i şer‘den mansûb mütevellîsi olan Rahime Hatun bt. Mehmed Çavuş tarafından husûs-ı âti’l-beyâna vekîl olduğu zât-ı mezbûreyi ma‘rifet-i şer‘iye ile ârifûn el-Hâc İsmail b. Murad ve Mustafa b. el-Hâc İsmail ve el-Hâc Salih b. Receb şehâdetleriyle şer‘an sâbit olan zevci Mehmed Çelebi b. Ali mahzarında ikrâr-ı tâm ve takrîr-i kelâm edip mahalle-i mezbûrede vâki‘ iki tarafı Arabacıbaşı Vakfı ve iki tarafı tarîk-i âm ile mahdûd büyût-ı adîde ve üç bâb dükkânı müştemil menzil vâkıf-ı mezbûr el-Hâc Sâdık’ın vakfiye-i ma‘mûlün-bihâsında ta‘yîn ve tasrîh olunduğu vech üzere evlâdına ve evlâd-ı evlâdına ve evlâd-ı evlâd-ı evlâd-ı evlâdına ile’l-inkırâz batnen ba‘de batnin ve tevliyeti sulbî oğlu Ahmed’e ba‘dehû aslah evlâdına meşrûta vakfı olup vâkıf-ı mezbûr el-Hâc Sâdık’ın oğlu Mahmud’un sulbiye kızı Âişe’nin sadrî oğlu Salih Efendi’nin sulbiye kızı ve merkūme Gevher yine vâkıf-ı mezbûrun âhar oğlu Ali’nin sulbî oğlu Ahmed’in sulbiye kızı Fatıma’nın sadriye kızı olmağla benimle derecede müsâvî ve menzil-i mezbûrdan hâsıla olan galleye mezbûre Gevher ile ale’l-iştirâki’s-sevî müstahıkka olup hatta ber-vech-i muharrer evlâd-ı vâkıfdan ve merkūme Gevher ile derecede müsâvî olup menzil-i mezbûrdan hâsıla olan galleye ale’l-iştirâki’s-sevî müstahıkka olduğum yedimde olan işbu hücec-i şer‘iye nâtıka olduğu üzere huzûr-ı hâkimü’ş-şer‘de şuhûd-ı udûlle sâbit ve zâhir iken vakf-ı mezbûrdan olan sâlifü’z-zikr üç bâb dükkânın sülüs hissesine mutasarrıf olan Hadîce Hanım bt. Zülfikar Paşa bilâ-veled fevt olup mutasarrıfe olduğu sülüs hissesi taraf-ı vakfa âid olmağla vekîl-i mezbûr Mehmed Çelebi mârrü’z-zikr sülüs hisseyi taraf-ı vakıfdan dört yüz kırk guruşa Karabit v. Bedros nâm Ermeni’ye îcâr ve teslîm ve meblağ-ı mezbûr dört yüz kırk guruşu ahz u kabz ve nısfı olup benim hisseme âid olan iki yüz yirmi guruşu kendi mesârifine sarfla istihlâk etmekle meblağ-ı mezbûr iki yüz yirmi guruşu mezbûr Mehmed Çelebi’den taleb ve da‘vâ eylediğimde ol dahi cevâbında kazıyye bâlâda tafsîl ü beyân olunan vech üzere olduğunu ikrâr lâkin benim kendi malımdan taraf-ı vakıfda otuz beş bin yüz doksan bir akçe hakkım vardır deyü iddi‘â etmekle beynimizde münâza‘ât-ı kesîre cereyânından sonra muslihûn tavassut edip da‘vâ-yı mezbûremden mezbûr Mehmed Çelebi ile beynimizde yüz yirmi guruş üzerine akd-i müsâlaha olundukda ben dahi sulh-i mezbûru kabûl ve bedel-i sulh-i mezbûr yüz yirmi guruşu işbu meclisde yedinden tamamen ahz u kabz edip beni mâ‘adâsına ve târih-i kitâba gelince sâir hukūka müte‘allika âmme-i da‘vâdan mezbûr Mehmed Çelebi ile mezbûretân Gevher Hatun ve Rahime Hatun’un zimmetlerini ibrâ-i âmm-ı kātı‘u’n-nizâ‘la ibrâ ve ıskāt edip mezbûr Mehmed Çelebi dahi bana medfû‘u olan meblağ-ı mezbûr yüz yirmi guruşa ve müdde‘âsı olan otuz beş bin yüz doksan bir akçeye ve târih-i kitâba gelince beynimizde cereyân eden sâire müte‘allika âmme-i da‘vâdan benim zimmetimi ve taraf-ı vakf-ı mezbûru ibrâ-i âmm-ı kātı‘u’n-nizâ‘la asâleten ve vekâleten ibrâ ve ıskāt eyledi, min-ba‘d birbirimiz ile vechen mine’l-vücûh da‘vâ ve nizâ‘ımız kalmadı dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâmis ve’l-işrîn mine’l-Muharremi’l-harâm sene [1]108.<br><br>Şuhûdü’l-hâl: Nurallah Efendi İmâm-ı Koca Mustafa Paşa, Mustafa Efendi Vekîlharc-ı Koca Mustafa Paşa, el-Hâc Mehmed b. Osman İşari?, Abdurrahman Efendi Halîfe-i muhâsebe, Salih Efendi b. Receb Huddâm-ı muhâsebe, el-Hâc İsmail Huddâm-ı muhâsebe, Derviş Mehmed Çelebi b. el-Hâc Mustafa, es-Seyyid Ömer Çelebi b. Receb, İbrahim Çelebi b. Ahmed, Mustafa Çelebi b. el-Hâc Ahmed, Mustafa Çelebi b. el-Hâc İsmail, Mustafa Çelebi b. Hasan ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=28866"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28868"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b591"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o765"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>