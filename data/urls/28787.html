﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 483<br>Hüküm no: 371<br>Orijinal metin no: [116b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rize’deki hanın Ömer Paşa Vakfı’na ait olduğunu iddia eden vakıf mütevllisi Mehmed Bey b. Ahmed iddiasını delillendirmesi için zaman mühlet verildiği</b><br><br>Medîne-i Trabzon’da vâki‘ merhûm Ömer Paşa Vakfı’na bi’l-fi‘il mütevellî olan Mehmed Bey b. Ahmed dîvân-ı kāimmakām-ı hazret-i sadrazamîde ma‘kūd meclis-i şer‘-i şerîf-i enverde zikri âtî hana şirâ-i mâlikâne vâzı‘u’l-yed olduğu sâbit ve zâhir olan işbu râfi‘u’l-kitâb Mehmed Ağa b. el-Hâc İbrahim mahzarında üzerine da‘vâ ve takrîr-i kelâm edip kasaba-i Rize’de vâki‘ bize intimâ ile tahdîd ve tavsîfden mustağnî elli iki odayı muhtevî hanın arsası icâre-i mu‘accele ve yevmî altı akçe ücret-i müeccele ile mütevellîsi olduğum merkūm-ı mezbûr Ömer Paşa Vakfı’ndan iken mezbûr Mehmed Ağa ücret-i mezkûreyi sekiz seneden beri taraf-ı vakfa edâ etmeyip hân-ı mezbûrun arsası ve binâsına mâlikâne mutasarrıf olmağın ücret-i mezkûreden sinîn-i mezbûrede müctemi‘ olan dört bin dört yüz akçeyi mezbûr Mehmed Ağa’dan taleb ederim suâl olunsun dedikde gıbbe’s-suâl mezbûr Mehmed Ağa cevâbında arsa-i mezkûreyi bundan akdem medîne-i mezbûre sükkânından el-Hâc Mahmud b. Mustafa nâm kimesne hüccet-i şer‘iye mûcebince yirmi beş sene [117a] mâlikâne tasarrufundan sonra mezbûr Mahmud fevt olup arsa-i mezbûre sulbî oğulları ve hasren vârisleri olan Hüseyin Çelebi ve Mustafa Çelebi nâm kimesnelere bi’l-irsi’ş-şer‘î isâbet etmekle mezbûrân Hüseyin Çelebi ve Mustafa Çelebi dahi altı sene mâlikâne tasarruflarından sonra târih-i kitâbdan sekiz sene mukaddem arsa-i mezbûreyi hâlâ mevcûd olan ebniyesiyle ma‘an beş yüz doksan guruş semen-i makbûza bana bey‘ ve temlîk ve teslîm ben dahi iştirâ ve temellük ve tesellüm edip bu ana gelince taraf-ı vakıfdan ücret nâmına bir nesne taleb ve ahz olunmayıp kırk bir seneden beri mâlikâne tasarruf olunagelmişdir deyü arsa-i mezbûreye ber-vech-i muharrer mülkiyet üzere vaz‘-ı yedini ikrâr lâkin vakfiyetini bi’l-külliye inkâr edicek hân-ı mezbûre kırk bir seneden beri ber-vech-i muharrer mülkiyet üzere tasarruf oluna geldiğin medîne-i mezbûre sükkânından Ahmed Çelebi b. Ali ve Hasan Çelebi b. Mustafa nâm kimesneler müdde‘i-i mezbûrun muvâcehesinde alâ tarîkı’ş-şehâde haber vermeleriyle müdde‘i-i mezbûrdan arsa-i mezbûrenin vâkıf-ı mezbûr Ömer Paşa yedinde mülk ve hakkı olduğu hâlde vakf-ı sahîh-i şer‘-i ile vakıf ve habs ve tescîl-i şer‘î etdirdiğine mübeyyene beyyine taleb olundukda ityân-ı beyyine için istimhâl etmekle mehl-i şer‘î birle ba‘de’l-imhâl mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâmin min-Zilka‘deti’ş-şerîfe sene [1]107.<br><br>Şuhûdü’l-hâl: Umdetü erbâbü’t-tahrîr ve’l-kalem tezkire-i evvel Yusuf Efendi, umdetü ashâbi’t-tastîr ve’r-rakām tezkire-i sânî Hâfız Efendi, umdetü’l-emâcid ve’l-a‘yân Çavuşbaşı Mehmed Ağa, fahrü’l-a‘yân Muhzır Mehmed Ağa, Mustafa Efendi nâib-i recül, Receb Efendi nâib-i kapan, Mehmed Efendi b. Hüseyin, el-Hâc Halil Efend[i] b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=28786"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28788"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b483"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o799"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>