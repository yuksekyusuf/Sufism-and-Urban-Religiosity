﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 375<br>Hüküm no: 468<br>Orijinal metin no: [94b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ali b. Ebubekir’in varisi Hüseyin’in Hasan aleyhindeki alacak iddiası</b><br><br>Müteveffâ Ali b. Ebubekir b. Osman’ın verâseti vâlidesi Emine bt. Mehmed ile karındaşı Hüseyin’e inhisârı tahakkukundan sonra sâhib-i arzuhâl mezbûr Hüseyin mahfil-i şer‘iyyâtda arzuhâlde ismi mezkûr el-Hâc Hasan muvâcehesinde altmış yedi senesinde karındaşım müteveffâ-yı mezbûr hayatında elli bin para ve mezbûr el-Hâc Hasan seksen altı bin para her biri mâllarından ifrâz ve biri birine halt edip ribh beynlerinde beraber olmak üzere Mısır metâ‘ı ticâretinde akd-i şirket-i inân edip karındaşım mezbûr Ali diyâr-ı Mısır’da Bender-i Reşid’de mâl-ı şirket-i mezbûr yüz otuz altı [95a] bin para ile üç sene ticâret edip müddet-i mezbûrede re’s-i mâllarından mâ‘adâ kendinin ve şerîki mezbûr el-Hâc Hasan’ın ba‘de ihrâci’l-masârıf her birinin hisselerine on üçer bin para fâide hâsıla olduğunu beyân ve ikrâr dahi eyledikden sonra fevt oldukda yanında mevcûde bi’l-cümle terekesini hayatında vasiyy-i muhtârı el-Hâc Mustafa vesâyeten zabt eyledikden sonra mâl-ı şirket-i mezkûre ve fâide-i mezkûreyi bi’l-cümle Mısır metâ‘ına bozup mezbûr el-Hâc Hasan’a irsâl edip ol dahi kabz etmekle hâlâ elli bin para re’s-i mâl ile on üç bin para fâideden hisse-i irsiyemi mezbûr el-Hâc Hasan’dan taleb ederim deyü da‘vâ etdikde, mezbûr el-Hâc Hasan cevâbında şirket-i mezbûru ikrâr ve tasdîk edip lâkin müteveffâ-yı mezbûrun re’s-i mâlı ancak on bin para olduğu ma‘lûmum ve fâideden hissesi ne mikdâr olduğu ma‘lûmum olmadığından gayrı bi’l-cümle terekesi el-yevm gāib ani’l-beled vasiyy-i mezbûr Mustafa’nın yedinde olup henüz bana bir akçe vâsıl olmamışdır deyü ber-vech-i muharrer müdde‘âsını inkâr etmeğin müdde‘î-i mezbûr ber-vech-i muharrer müdde‘âsını isbâtdan izhâr-ı acz edip talebiyle muvâcehesinde mezbûr el-Hâc Hasan’a vech-i şer‘î üzere yemîn verilmeğin mûcebiyle müdde‘î-i mezbûr Hüseyin husûs-ı mezkûr için merkūm el-Hâc Hasan’a bilâ-beyyine-i âdile bî-vech mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 17 Muharrem sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42573"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42575"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b375"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o521"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>