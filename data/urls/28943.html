﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 691<br>Hüküm no: 527<br>Orijinal metin no: [181b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Donanma için gerekli olan peksimedin pişirilmesi için bir an önce yeterli buğdayın satın alınması gerektiği</b><br><br>Sa‘âdetlü âtıfetlü mürüvvetlü oğlum sultânım âsaf-ı celîlü’ş-şân hazretlerinin mevrid-i izz ü ikbâl olan nâdî-i mekremet-eyâdîleri savb-ı rif‘at-i avniye mezîd-i ta‘zîm ve iclâl ile dürer-i ed‘iye-i ihlâs ve gurer-i esniye-i ihtisâs-ı disâr ithâfıyla bezr-i şehîr ü ikbâl olan tab‘-ı âlîşânları zübûr-ı hâle istifsâr kılınmak hilâlinde? arîza-i devlethâhı budur ki benim mekrümetlü âtıfetlü oğlum Donanma-yı hümâyûn sefîneleri için havâle buyrulan yirmi iki bin beş yüz kantar peksimedden bu âna değin makbûzumuz olan peksimedden mâ‘adâ sekiz bin kantar peksimed matlûb olmağla bu tarafda müstevlî olan kaht-ı galâ ma‘lûm-ı devletleri olup tedârüki mümkün olmamağla şimdiye dek kalyonlara tevzî‘ ü taksîm olunan peksimed dahi rûz-ı merre sarf olunup noksan bulduğundan gayrı müceddeden donanması fermân buyrulan iki kıt‘a sefîneye ve Cezâyir-i Garb Ocakları sefînelerine verecek bir habbe peksimed olmayıp gāyet muztarrü’l-hâl olmuşuzdur. Ancak matlûb olan sekiz bin kantar peksimed tabhı yirmi bin keyl hıntaya muhtâc olmağla Midilli ve İzmir ve Sakız cezîrelerinde tabh olunmak üzere Âsitâne-i sa‘âdetden ol mikdâr hınta mübâya‘ası için fermân-ı şerîfleri sudûruna muhtâcdır ki ol cezîrelere peksimed tabh olunup infâk olunmakdan gayrı beher hâl tedârüki muhâl olduğundan Donanma-yı hümâyûn tarafından husûs-ı mezbûrun husûlü için hâk-pây-ı feyz-bahşâlarına rumâl eyleyen Defterdâr Mustafa Efendi kulları ile işbu mektûb-ı bahş-nâme keşîde-i silk-i tesvîd olunup firistâde-i huzûr-ı devlet-mevfûrları kılınmışdır. İnşâallâhu te‘âlâ dâhil-i atebe-i bûs-ı devlet-me’nûsları oldukda eltâf-ı kâmile-i âsafânelerinden me’mûl ve mültemesdir ki zikrolunan hınta mübâya‘ası husûsuna vech-i meşrûh üzere himmet-i bî-hemtâları derkâr buyurulup husûs-ı mezbûrun husûlü vâbeste-i fermân-ı şerîfleri olmağla bir gün evvel vücûd-pezîr olup guzât-ı Müslimîn fukarâsının def‘-i zarûretleri ile du‘â-i hayrlarına mazhar olmaları.<br><br>Mine’l-muhibbi’l-muhlis Hacı Hüseyin Kapudan hâlâ.</p>          <br><a title="Önceki sayfa" style="text-decoration:none" href="./ayrmetin.php?idno=28942"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28944"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b691"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o734"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>