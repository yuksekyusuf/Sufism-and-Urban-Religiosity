﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 191<br>Hüküm no: 109<br>Orijinal metin no: [34b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Hasan Ağa b. Ahmed’in varislerinin, mûrislerinin Zülfikar Ağa b. Abdullah’da alacağı olduğu iddiasıyla açtıkları davayı ispat edemedikleri</b><br><br>Medîne-i Üsküdar’da Mehmed Paşa mahallesi ahâlîsinden olup bundan akdem Şâm-ı şerîf’de müsâfiren sâkin iken vefât eden el-Hâc Hasan Ağa b. Ahmed b. Hasan’ın verâseti zevce-i metrûkesi Ayşe bt. İbrahim nâm hatun ile sulbî kebîr oğlu Ahmed Ağa ve sagīr oğlu Mehmed ve sulbiye kebîre kızları Emine ve Ümmügülsüm nâm hatunlara münhasıra olduğu şer‘an zâhir ve müte‘ayyen oldukdan sonra mezbûre Ayşe kendi tarafından asâleten ve sagīr-i mezbûr Mehmed’in tesviye-i umûruna kıbel-i şer‘den mansûbe vasîsi olmağla vesâyeten ve mezbûrûn Ahmed Ağa ve Emine ve Ümmügülsüm asâleten meclis-i şer‘-i şerîf-i enverde Zülfikar Ağa b. Abdullah mahzarında herbiri üzerine da‘vâ ve takrîr-i kelâm edip mûrisimiz müteveffâ-yı mezbûr hâl-i hayatında taht-ı iltizâmında olan Bolu sancağı nezâreti ve Korite mukāta‘asını bir sene tamamına değin zabtetmek üzere mezbûr Zülfikar Ağa’ya bin doksan dört senesinde on üç bin beş yüz guruşa der-uhde ve ilzâm ol dahi ber-vech-i muharrer iltizâm ve kabûl ve bir sene zabtedip bedel-i iltizâmın on bir bin iki yüz yetmiş iki guruşunu mûrisimiz mezbûra def‘ ve teslîm ol dahi yedinden ahz u kabz edip bâkī iki bin iki yüz yirmi sekiz guruşunu kendi mesârifine sarfla istihlâk etmekle meblağ-ı bâkī-i mezbûr mûrisimiz merkūm el-Hâc Hasan Ağa mezbûr Zülfikar Ağa taleb ve da‘vâ ol dahi edâdan imtinâ‘ etmekle muslihûn tavassut edip mezbûr Zülfikar Ağa meblağ-ı bâkī-i mezbûr da‘vâsından müteveffâ-yı mezbûr ile bin guruş üzerine sulh oldukda mûrisimiz dahi sulh-ı mezbûru kabûl etdiğinden sonra meblağ-ı mezbûr bin guruşu kable’l-ahz fevt olmağla suâl olunup alıverilmesi matlûbumuzdur dediklerinde gıbbe’s-suâl mezbûr Zülfikar Ağa cevâbında zikrolunan [35a] nezâret ve mukāta‘a-i mezbûreyi ber-vech-i muharrer bir sene zabt ve mahsûlâtlarından ancak müteveffâ-yı mezbûra medfû‘um olan meblağ-ı mezbûr on bir bin iki yüz yetmiş iki guruşu kabz etmişidim deyü meblağ-ı mezbûrdan ziyâde kabzını ve ber-vech-i mübeyyen sulh-ı merkūmu bi’l-külliye inkâr edicek müdde‘ûn-ı mezbûrûndan müdde‘âlarını mübeyyene beyyine taleb olundukda ityân-ı beyyine için istimhâl etmekle mehl-i şer‘î birle ba‘de’l-imhâl ityân-ı beyyineden ızhâr-ı acz etdiklerinden mâ‘adâ verese-i mezbûrûn mukaddemâ huzûr-ı hâkimü’ş-şer‘de zikrolunan nezâret ve mukāta‘ayı müteveffâ-yı mezbûrdan on üç bin beş yüz guruşa iltizâm ve kabûl edip meblağ-ı mezbûrun on bir bin iki yüz yetmiş iki guruşunu verip mâ‘adâsı olan iki bin iki yüz yirmi sekiz guruşu yedinde kalmışdır deyü mezbûr Zülfikar Ağa’dan da‘vâ edip ol dahi mahsûlât-ı mezbûreden medfû‘u olan meblağ-ı mezbûrdan ziyâde kabzını inkâr etmekle verese-i mezkûrûn müdde‘âlarını beyâna kādir olmamalarıyla mezbûr Zülfikar Ağa’ya bi’t-taleb yemîn verilip men‘ olunduklarından sonra hîleye sâlikler olup sen mahsûlât-ı mezkûreden ziyâde-i mezbûreyi kabz ve kendi mesârifine sarfla istihlâk etdiğinden sonra mûrisimiz mezbûr el-Hâc Hasan Ağa meblağ-ı bâkī-i mezbûru senden ba‘de’d-da‘vâ bin guruş üzerine sulh olup bedel-i sulh zimmetinde kalmışidi deyü etdikleri da‘vânın kat‘a aslı olmayıp hîle ve müzevver olduğu vukūf-ı tâmmı olan sikāt-ı Müslimînden makbûletü’l-kelimâtdan bî-garaz Müslimîn meclis-i şer‘a gelip haber vermeleriyle müdde‘ûn-ı mezbûrûn bî-vech mu‘ârazadan men‘ birle mâ hüve’l-vâki‘ bi’t-taleb ketb olundu.<br><br>Fi’l-yevmi’l-ışrîn min-Recebi’l-ferd li-sene seb‘a ve mie ve elf.<br><br>Şuhûdü’l-hâl: Mustafa Çelebi b. el-Hâc Mustafa, İbrahim Çelebi b. Mehmed, Küçük İbrahim Çelebi b. Mehmed, Mustafa b. Şaban, Ali Çelebi b. Bali, Ahmed Çelebi b. Ahmed, Süleyman b. Receb, el-Hâc Mehmed b. İbrahim.</p>          <br><a title="Önceki sayfa" style="text-decoration:none" href="./ayrmetin.php?idno=28524"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28526"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b191"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o881"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>