﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 222<br>Hüküm no: 254<br>Orijinal metin no: [41b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Maksud Bey b. Hüseyin’in vefat eden Hacı Halil b. Receb’deki alacağının terekeden ödenmesi</b><br><br>Mahmiye-i İstanbul’da Unkapanı kurbunda sâkin işbu bâ‘isü’l-kitâb Maksud Bey b. Hüseyin meclis-i şer‘-i şerîf-i enverde, mahmiye-i mezbûrede Hoca Halil Attâr mahallesinde sâkin iken bundan akdem fevt olan el-Hâc Halil b. Receb b. Ahmed’in evlâd-ı sıgārı Mehmed ve Ayşe ve Sâliha’nın ammileri ve vasiyy-i mansûbları olmağla terekesine vâzı‘u’l-yed olan Mehmed Bey b. Receb mahzarında üzerine da‘vâ ve takrîr-i kelâm edip, müteveffâ-yı mezbûr el-Hâc Halil’in zimmetinde cihet-i karz-ı şer‘îden yüz guruş hakkım olup, hattâ kemâl-i sıhhatinde şuhûd mahzarında ikrâr dahi ettiğinden sonra kable’l-edâ vefât etmeğin, hâlâ vasiyy-i mezbûra suâl olunup meblağ-ı mezbûru tereke-i vâfiyesinden alıverilmek matlûbumdur dedikde, gıbbe’s-suâl merkūm Mehmed Bey cevâbında, karındaşı müteveffâ-yı mezbûrun tereke-i vâfiyesine bi’l-vesâye vaz‘-ı yedini ikrâr, lâkin deyn-i mezbûru inkâr edicek, müdde‘î-i mezbûrdan sıdk-ı makāline muvâfık beyyine taleb olundukda, yine Unkapanı kurbunda sâkin Bayram Bey b. Süleyman ve İsmail Beşe b. Dilaver nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ müteveffâ-yı mezbûr el-Hâc Halil b. Receb b. Ahmed kemâl-i sıhhatinde cihet-i karz-ı şer‘îden müdde‘î-i mezbûr Maksud Bey’e vâcibü’l-edâ ve lâzımü’l-kazâ yüz guruş zimmetinde deyni olduğunu bizim huzûrumuz[da] ikrâr ve bizi işhâd eyledi, biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye eylediklerinde, ba‘de’t-ta‘dîl ve’t-tezkiye şehâdetleri makbûle olup, müdde‘î-i mezbûr Maksud Bey tahlîf-i şer‘î ile tahlîf olundukdan sonra mûcebince ba‘de’l-hükm meblağ-ı mezbûr yüz guruşu tereke-i mezbûreden müdde‘î-i mezbûra edâya vasiyy-i merkūma tenbîh olunup, mâ vaka‘a bi’t-taleb ketb olundu. Fi’l-yevmi’s-sâmin min Cumâdelâhire sene 1102.<br><br><br>Şuhûdü’l-hâl: Ahmed Beşe b. İsmail, Küçük Mehmed b. Ahmed, Ahmed Bey b. Bâki, İbrahim Çelebi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=3994"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3996"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b222"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o496"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>