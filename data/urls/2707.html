﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 328<br>Hüküm no: 389<br>Orijinal metin no: [73b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hazer v. Sarıhan’ın mahkeme kararıyla elinden alınan katır bedelinin katırı satın aldığı Şahin’den tahsil olunması</b><br><br>Mekârî tâifesinden işbu bâ‘isü’s-sifr Hazer v. Sarıhan nâm Ermeni meclis-i şer‘-i şerîfde tâife-i mezbûreden Şahin v. Nikola nâm Ermeni muvâcehesinde üzerine da‘vâ ve takrîr-i kelâm edip bunan akdem mezbûr Şahin bir re’s siyâh erkek katırı mülkü olmak üzere kırk dört esedî guruşa bana bey‘ ve teslîm, ben dahi iştirâ ve tesellüm etdiğimden sonra gāib ani’l-meclis Musli b. Bekar nâm kimesne otuz yedi buçuk esedî guruşa bey‘ ve teslîm edip ol dahi ba‘de’l-iştirâ ve’l-kabz medîne-i Selanik’e vardıkda medîne-i mezbûre sükkânından Bakkāl Hasan nâm kimesne zikr olunan katıra müstahık çıkıp mülkü olduğunu medîne-i mezbûrede nâibü’ş-şer‘ olan Receb Efendi huzûrunda mezbûr Musli muvâcehesinde da‘vâ ve müdde‘âsını şuhûd-ı udûl ile isbât edip nâib-i mezbûr Receb Efendi dahi şehâdetlerini kabûl ve mezbûr Hasan’ın istihkākına hüküm edip zikr olunan katırı mezbûr Hasan’a teslîme mezbûr Musli’ye tenbîh edip mezbûr Musli dahi ba‘de’l-hükm zikr olunan katırı merkūm Bakkāl Hasan’a teslîm etdiğimden sonra mahrûse-i Edirne’de mahkeme-i suğrâda nâibü’ş-şer‘ olan es-Seyyid Mehmed Efendi b. es-Seyyid Abdullah huzûrunda zikr olunan katırın semeni olan meblağ-ı mezbûr otuz yedi buçuk esedî guruşu benden da‘vâ ben dahi inkâr etdiğimde mezbûr Musli zikr olunan katıra mezbûr bakkāl Hasan vech-i mübeyyen üzere müstahık çıkıp hükm-i hâkim ile yedinden aldığını muvâcehemde Ahmed Beşe b. Bayram ve Halil Beşe b. Abdullah şehâdetleri ile isbât edip nâib-i mezbûr es-Seyyid Mehmed Efendi dahi şehâdetlerini kabûl ve semen-i mezbûr otuz yedi buçuk esedî guruşu benden hüküm edip mezbûr Musli dahi semeni olan meblağ-ı mezbûr otuz yedi buçuk esedî guruşu benden almağla suâl olunup mezbûr Şahin’in benden aldığı semen-i mezbûr kırk dört guruşun mezbûr Şahin’den alıverilmesi matlûbumdur dedikde gıbbe’s-suâl mezbûr Şahin cevâbında müdde‘î-i mezbûr kırk dört guruşa bir re’s siyâh erkek katır bey‘ ve teslîm ve kabz-ı semen etmiş idim. Lâkin vech-i muharrer üzere mezbûr bakkāl Hasan’ın müstahık çıkdığı ma‘lûmum değildir deyicek müdde‘î-i mezbûrdan müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden el-Hâc Osman b. Mehmed ve Çukadâr Abbas Beşe b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûrun merkūm Şahin’den semen-i mezbûra kırk dört esedî guruşa iştirâ ve kabz etdiğinden sonra mezbûr Musli’ye otuz yedi buçuk esedî guruşa bey‘ ve teslîm ve kabz-ı semen etdiği bir re’s siyâh erkek katıra mezbûr Bakkāl Hasan vech-i meşrûh üzere müstahık çıkıp nâib-i mezbûr Receb Efendi’nin hükmü ile yedinden aldığını mezbûr Musli mahrûse-i mezbûrede nâibü’ş-şer‘ olan mezbûr es-Seyyid Mehmed Efendi huzûrunda müdde‘î-i mezbûr muvâcehesinde da‘vâ ve müdde‘âsını Ali b. Hüseyin ve Hasan Efendi b. Mehmed nâm kimesneler şehâdetleri ile isbât edip nâib-i mezbûr es-Seyyid Mehmed Efendi dahi şehâdetlerini kabûl ve semen-i mezbûr otuz yedi buçuk esedî guruşu müdde‘î-i mezbûr yedinden tamâmen ahz u kabz etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağla mûcebince semen-i mezbûr kırk dört esedî guruşu müdde‘î-i mezbûra edâya merkūm Şahin’e tenbîh olunmağın mâ-vaka‘a bi’t-taleb ketb olundu.<br><br>Fî 7 min-Şa‘bâni’l-mu‘azzam li-sene ihdâ ve semânîn ve elf.<br><br>Şuhûdü’l-hâl: Şükrullah Bey b. Mustafa, Abdi Çelebi b. Hüseyin, Hasan Çelebi b. Mahmud, İbrahim Çelebi b. Ahmed, Mehmed Beşe b. Ramazan, Gazanfer Bey b. Tevekkel</p>          <br><a title="Önceki sayfa" style="text-decoration:none" href="./ayrmetin.php?idno=2706"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2708"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b328"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o550"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>