﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 62<br>Hüküm no: 9<br>Orijinal metin no: [3a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Bey’in Ahmed Ağa’dan alacak iddiası hakkında terkin edilmiş kayıt</b><br><br>Bu hüccetde tezvîr olduğu mütehakkık olmağla kaydı sicilden terkīn olunmak bâbında fermân-ı âlî sâdır olmağın mûcebince ref‘ ü terkīn olunduğu işbu mahâlle şerh verildi. Fî 28 R. Sene 1116. (Mühür)<br><br><<Vilâyet-i Rumeli’nde Uyvar’da fevt olan Nişli Ali Paşa b. Abdullah b. Abdurrahman’ın firâşından hâsıl ve zevce-i menkûhası olup kendüden mukaddem vefât eden Şerîfe Ümmihani Hanım bt. Haydar Alaybeyi b. Ahmed Paşa’dan mütevellid oğlu ve ber-vech-i âtî vârisleri olduğunu iddi‘â eden bâ‘isü’l-kitâb es-Seyyid Mehmed Bey mahmiye-i İstanbul’da meclis-i şer‘-i şerîf-i enverde mezbûr Ali Paşa’nın ev kethüdâsı olup bundan akdem fevt olan Mehmed Bey b. İvaz’ın li-ebeveyn er karındaşı ve vârisi olmağla terekesine vâzı‘ü’l-yed olan Ahmed Ağa mahzarında üzerine da‘vâ ve takrîr-i kelâm edip vâlidem müteveffâ-yı mezbûre Şerîfe Ümmühani Hanım hayâtında Budin Muhârebesi esnâsında iki sepet sanduğu içinde mecmû‘u beş bin guruş kıymetli eşyâ-yı ma‘lûmesini müteveffâ-yı mezbûr Mehmed Bey’e îdâ‘ ve teslîm ol dahi istîdâ‘ ve kabz eylediğinden sonra kable’l-ahz vâlidem mezbûre Şerîfe Ümmühani Hanım fevt olup verâseti babam müteveffâ-yı mezbûr Ali Paşa’ya ve bana ve li-ebeveyn kız karındaşım gāibetü ani’l-meclis Şerîfe Âişe Hanım’a münhasıra olup kable’l-kısme babam mezbûr Ali Paşa dahi fevt olup benim ile li-ebeveyn kız karındaşım gāibetü ani’l-meclis Şerîfe Âişe Hanım’a mühnasıra olup kable’l-kısme ve li-ebeveyn kız karındaşım gāibetü ani’l-meclis Emine? Hanım’a münhasıra ve tashîh-i meselemiz bi-tarîkı’l-münâsaha on altı sehmden i‘tibâr olunup sihâm-ı mezbûreden on sehmi bana ve beş sehmi mezbûre Şerîfe Âişe Hanım’a ve bir sehmi mezbûre Emine Hanım’a isâbet edip zikr olunan iki sepet sanduğu içinde olan mecmû‘u beş bin guruş kıymetli eşyâ-yı ma‘lûme bi’l-irsi’ş-şer‘î bana ve kız karındaşlarımız mezbûretân Şerîfe Âişe Hanım’a ve Emine Hanım’a isâbet etmiş iken mezbûr Ahmed Ağa eşyâ-yı mezkûreyi mahrûse-i Belgrad’da mûrisi müteveffâ-yı mezbûr Mehmed Bey’in terekesinden olmak üzere ahz u kabz etmekle hâlâ mezbûr Ahmed Ağa’ya suâl olunup eşyâ-yı mezbûreyi mevcûd ise aynından müstehlek ise ba‘de’l-beyan kıymetinden tashîh-i mezbûr üzere hisse-i ırsiye-i şer‘iyyemi mezbûr Ahmed Ağa’dan taleb ederim, suâl olunup alıverilmesi matlûbumdur dedikde gıbbe’s-suâl mezbûr Ahmed Ağa cevâbında ancak müteveffâ-yı mezbûr Mehmed Bey karındaşı olduğunu ikrâr lâkin mâ‘adâsını bi’l-külliye inkâr <<etmekle>> edicek müdde‘î-i mezbûrdan evvelâ verâsetine beyyine taleb olundukda udûl-i ahrâr-ı ricâlden mahmiye-i mezbûrede Kırkçeşme kurbünde el-Hâc Hasan b. Mustafa ve Ahmed Bey b. Abdullah ve Mustafa Bey b. Ahmed ve Hasan b. Abdullah nâm kimesneler li-ecli’ş-şehâde meclis-i şer‘e hâzirûn olup istişhâd olunduklarında fi’l-hakīka işbu müdde‘î-i mezbûr es-Seyyid Mehmed Bey ve gāibetü ani’l-meclis [3b] Şerîfe Âişe Hanım, Nişli müteveffâ-yı mezbûr Ali Paşa b. Abdullah b. Abdurrahman’ın firâşından hâsıl ve zevce-i menkûhası olup kendüden mukaddem fevt olan mezbûre Şerîfe Ümmühani Hanım bt. Haydar Alaybeyi b. Ahmed Paşa’dan mütevellide sadrî oğlu olup müdde‘î-i mezbûr Seyyid Mehmed Bey’e ve sadriye kızı gāibetü ani’l-meclis mezbûre Âişe Hanım’a münhasıra ve kable’l-kısme mezbûr Nişli Ali Paşa dahi fevt olup verâseti sulbî oğlu mezbûr es-Seyyid Mehmed Bey’e münhasıra ve sulbiye kızı gāibe-i mezbûre Şerîfe Âişe Hanım ve ümmü’l-veledi Raziye’den mütevellide âhar sulbiye kızı gāibe-i mezbûre Emine’ye münhasıradır bunlardan gayrı vâris ve terekesine müstahıkk-ı âhar olduğu ma‘lûmumuz değildir deyü bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûrun verâsetine ba‘de’l-hükm sâniyen müdde‘î-i mezbûrdan müdde‘âsına mutâbık beyyine taleb olundukda ityân-ı beyyine için istimhâl etmeğin mehl-i şer‘î ile imhâl olunup mâ-vaka‘a bi’t-taleb ketb olundu.>><br><br><<Fi’l-yevmi’l-hâmis ve’l-ışrîn min-Şevvâli’l-mükerrem li-sene hamse aşere ve mi’e ba‘de’l-elf.>><br><br>Şuhûdü’l-hâl: İsmail Efendi el-kâtib, Mehmed Ağa b. Ali, Mahmud Efendi b. Arslan, el-Hâc Hasan b. Hüseyin. el-Hâc Yusuf b. Osman, Murad bin Ahmed, Ali Çelebi b. Veli, Ömer Ağa b. Ebubekir, Hasan Çelebi b. İsmail, Diğer Ömer Ağa b. Abdullah, Ahmed Ağa b. Mustafa, Ali Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=41538"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41540"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b062"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o690"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>