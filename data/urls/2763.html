﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 371<br>Hüküm no: 445<br>Orijinal metin no: [84a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Bey’den haksız olarak almış olduğu parayı iade etmesi hususunda Hasan Paşa Kethüdası Mehmed Ağa’ya tenbih olunması</b><br><br>Vilâyet-i Anadolu’da Alâiye sancağında Akseki kazâsına tâbi‘ Manarya nâm karye ahâlîsinden işbu bâ‘isü’l-kitâb Ahmed Bey b. Mehmed Bey nâm kimesne meclis-i şer‘-i şerîfde bin yetmiş altı senesinde Alâiye Beyi olan emîrü’l-ümerâi’l-kirâm Hasan Paşa’nın kethüdâsı olan Mehmed Ağa b. Mustafa nâm kimesne mahzarında üzerine da‘vâ ve takrîr-i kelâm edip mezbûr Mehmed Ağa sene-i mezbûrede paşa-i mûmâ-ileyhin kethüdâsı olup her bir guruş yüz kırk akçeye râyic iken devir nâmıyla karye-i mezbûreye gelip ahâlî-i karye firâr etmekle devir akçesi deyü mecmû‘u beş bin akçe olmak üzere otuz beş tamâm ve üç rub‘ guruş ile beş akçemi bi-gayr-ı hakkın ahz etmiş idi, suâl olunup alıverilmesi matlûbumdur dedikde, gıbbe’s-suâl ve’l-inkâr müdde‘î-i mezbûrdan müdde‘âsını mübeyyine beyyine taleb olundukda karye-i mezbûre ahâlîsinden olup hâlâ mahmiye-i İstanbul’da merhûm Şeyh Ebulvefâ Câmi‘-i şerîfi kurbünde Zeynî Çelebi Medresesi’nde sâkin es-Seyyid Veli Çelebi b. es-Seyyid Mehmed ve kazâ-i mezbûra tâbi‘ Alakilise nâm karye ahâlîsinden olup mahmiye-i mezbûrede Koska fırını kurbünde sâkin Osman b. Mustafa nâm kimesne li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûr Mehmed Ağa târîh-i mezbûrda paşa-i mûmâ-ileyhin kethüdâsı olup her bir guruş yüz kırk akçeye râyic iken devir nâmıyla zikr olunan Manarya nâm karyesine gelip ahâlî-i karye firâr etmekle devir akçesi nâmına müdde‘î-i mezbûrdan bizim huzûrumuzda mecmû‘u beş bin akçe olmak üzere otuz beş tamâm ve üç rub‘ guruş ile beş bin akçesinin bi-gayr-ı hakkın ahz u kabz etmişler idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince meblağ-ı mezbûr otuz beş tamâm ve üç rub‘ guruş ile beş akçeyi müdde‘î-i mezbûra edâya mezbûr Mehmed Ağa’ya tenbîh olunmağın mâ-vaka‘a bi’t-taleb ketb olundu.<br><br>Fî 26 min-Şa‘bâni’l-mu‘azzam sene 1081.<br><br>Şuhûdü’l-hâl: Umdetü’l-akrân Hüseyin Ağa kethüdâ-yı hazret efendi, Şah Mehmed Çelebi b. Abdülhalim, Mehmed b. Mehmed el-muhzır, Seyfullah Çelebi el-kâtib.</p>          <br><a title="Önceki sayfa" style="text-decoration:none" href="./ayrmetin.php?idno=2762"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2764"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b371"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o540"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>