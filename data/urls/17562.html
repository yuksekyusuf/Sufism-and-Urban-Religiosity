﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 370<br>Hüküm no: 609<br>Orijinal metin no: [60a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatih Sultan Mehmed Han’ın bina ettirdiği cami-i şerif ve külliyesinin ve eskiyen suyollarının tamiriyle mezkûr evkafın su intiyaçlarının giderilmesi</b><br><br>Nişan-ı şerîf-i âlîşân-ı [sâ]mî-mekâ[n-ı] Sultân[î] [ve] tuğra-yı garrâ-yı cihân-sitân-i Hâkānî −nüffize bi’l-avni’r-Rabbânî− hükmü oldur ki; Çün sâkī-i feyz-bahşâ-yı külli şeyʼin ber-muktezâ-yı fehvâ-yı -ve mine’l-mâi külle şeyʼin hayyin- ifâza-i fuyûzât-ı şîrâbı ile kanavât-ı ecsâd ve eşbâha isâle-i mâü’l-hayât-ı ervâh edip ol mâ-i ferâhın âsâr-ı inficârîleri? çemen-zâr-ı basît-ı gabrâyı bedâyiʻ-i kudret-şuʻâ ile nümûd[e-i] cennâtin tecrî min-tahtihe’l-enhâr eyledikde benim yenâbîʻ-i inâyet-i şâmilemi maksem-i mecrâ-yı mâ-i niâmâ vâlâ ve âbişhôr-ı aynen yeşrabü bihâ ibâdullahi yüfeccirûnehâ tefcîrâ etmekle hur-beyâ? inâyet-i bî-gāyetimle küûs-i nüfûs-ı atşân çeşme-i sâr-ı birr u ihsânımla mel’ân ve mezâriʻ-i meârib-i halk-ı cihân şâd-âb u reyyân olagelmişdir binâʼen-aleyh cedd-i izâm-ı maʻâlî-nizâmım olan cennet-mekân, firdevs-âşiyân merhûm ve mağfûrun-leh ebu’l-feth ve’l-megāzî Sultan Mehmed Han −aleyhi rahmetü [Ra]bbi’l-Bârî− hazretlerinin câmiʻ-i şerîf ve medâris-i latîf ve tâbhâne-i dârü’ş-şifâ-i münîflerinde lillâhi’l-hamd ve’l-minne mahz-ı yümn-i himmet-i Husrevânemle bu defʻa taʻmîr ve tanzîm ve ucûr-ı cezîlesi cerâʼid-âsâr-ı hasenât-ı hümâyûnuma kayd ve terkīm olunup lâkin evkāf-ı merkūmeye fi’l-asl tertîb ve icrâ olunan mâ-i lezîz mürûr-ı eyyâm ve kürûr-ı hevâ ve âʻvâm ile baʻzan arza-yı telef ve baʻzan nehbe-i ziyâʻ ve sarf olmakdan nâşî el-yevm câmiʻ-i şerîf ve mülhakātına vefâ edecek kadar su cereyân etmeyip müceddeden bir mikdâr mâ-i lezîzin zam ve ilâvesine ihtiyâc derkâr olmağla zikr olunan mâ-i lezîz dahi himmet-i maʻâlî-nehmet-i şâhânem erzânı kılınıp vakf-ı şerîf külliyen müberrâ-yı cemîle-i mevhûb-ı makrûnum ve hemen mülhakāt-ı evkāf-ı hümâyûnum olacağı zâhir olmağın Halkalı suyunun münâsip olan mahalleri ifrâz olunmak üzere müceddeden yarım lüle mâ-i lezîz zikri mürûr edip merhûm-ı müşârun-ileyh Sultan Mehmed Han hazretlerinin câmiʻ-i şerîfi evkāfına inâyet ve iʻtâ buyrulması bâbında hâlâ nâzır-ı evkāf-ı merhûm-ı müşârun-ileyh olup mesned-ârâ-yı sadr-ı sadâret-i uzmâ ve revnak-efzâ-yı dârü’l-hikem-i vekâlet-i kübrâ olan düstûr-ı ekrem, müşîr-i efham nizâmü’l-âlem nâzım-ı menâzımü’l-ümem-i mükemmil-i nâmûsu’s-saltanatü’l-uzmâ, mürettib-i merâtibü’l-hilâfeti’l-kübrâ vezîr-i âʻzam düstûr-ı şiyem ve vekîl-i mutlak-ı kaviyyü’l-himemim Seyyid Abdullah Paşa −edâmallâhu teʻâlâ iclâlehu ve zâʻaf bi’t-teyîd iktidârehu ve ikbâlehu− der-kâr-ı kâm-yâb-ı mülûkâneme arzuhâl istiʻtâf etmeleriyle isʻâf-ı merâmlarıyla mazhar-ı isʻâf ve isgāl kılınıp nısf lüle suyun mahâll-i merkūma cereyânına müsâʻade-i hümâyûnum olmuşdur deyü şeref-bahşâ-yı sudûr olup hatt-ı hümâyûn-ı şevket-makrûnum mûcebince işbu berât-ı saʻâdet-âyât ve behcet-gāyâtı verdim ve buyurdum ki; sâlifü’l-beyân Halkalı suyunun münâsip olan mahalde n nısf lüle su ifrâz ve merhûm-ı müşârun-ileyhin zikri mürûr eden evkāfına icrâ olunup fî-mâ baʻd ilâ-mâşâallahu teʻâlâ ol mikdâr mâ-i lezîzin cereyânına hiç ferd kâʼinen-men-kân ve keyfe mâ-kân ve sebeben mine’l-esbâb mâniʻ ve râfiʻ olmayıp bir vechile dahl ü taʻarruz kılmaya şöyle bileler alâmet-i şerîfe iʻtimâd kılalar.<br><br>Tahrîren fi’l-yevmi’r-râbiʻ ve’l-ışrîn min-şehri Recebi’l-ferd sene ihdâ ve sittin ve miʼe ve elf.<br><br>Be makām-ı Kostantıniyyeti’l-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=17561"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=17563"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b370"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o712"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>