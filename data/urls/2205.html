﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 799<br>Hüküm no: 1047<br>Orijinal metin no: [124a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Şerife Âişe’nin, evini el-Hâc Ali b. Mustafa’ya sattığı</b><br><br>Medîne-i Ebî Eyyûb-i Ensârî -radiye anhu rabbühü’l-Bârî-’de Câmi‘-i Kebîr mahallesi sâkinelerinden Şerîfe Âişe bt. ( ) hâtunun zevci ve tarafından husûs-ı âti’l-beyâna vekîl olduğu zâtını ma‘rifet-i şer‘iyye ile ârifûn Ahmed Beşe b. Mustafa ve Hacı Ahmed b. Mehmed ve Halil Beşe b. İbrahim nâm kimesneler şehâdetleriyle şer‘an sâbit olan Yusuf Ağa b. Abdülmennân nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de hâlâ bakkallar pazarbaşısı olan fahrü’l-eşbâh bâ‘is-i hâze’l-kitâb el-Hâc Ali b. Mustafa mahzarında ikrâr ve takrîr-i kelâm edip müvekkilem mezbûre Âişe Hâtun yedinde mülkü ve hakkı olup mahmiye-i İstanbul’da Nevbahar mahallesinde vâki‘ bir tarafdan Mustafa Efendi mülkü ve bir tarafdan Fethi Çavuş veresesi mülkleri ve bir tarafdan ba‘zen tarîk-i hâs ve ba‘zen Nevbahar mescidi ve bir tarafdan tarîk-i âm ile mahdûd dâhilen ve hâricen fevkānî ve tahtânî büyût-ı adîde ve kanavât ve müsennât ile muhrez mâ-i cârî ve kenîfi müştemil olup bundan akdem bey‘ bi’l-vefâ ile üç bin kıt‘a esedî guruşa mezbûr Hacı Ali’ye bey‘ ve teslîm ve kabz-ı semen ettiği menzilini mezbûr el-Hâc Ali’ye tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile üç bin iki yüz esedî guruşa bey‘ ve teslîm edip ol dahi iştirâ ve tesellüm ettikden sonra semen-i mezbûrun üç bin esedî guruşunu mezbûr el-Hâc Ali’ye zimmetinde deyni olan üç bin esedî guruşa takās edip mezbûr el-Hâc Ali dahi mukāssa ettiğinden sonra semen-i mezbûrdan bâkī iki yüz elli esedî guruşu mezbûr Hacı Ali yedinden ahz u kabz eyledi, min ba‘d menzil-i mahdûd-ı mezbûr merkūm Hacı Ali’nin mülk-i müşterâsı ve hakk-ı sırfıdır keyfe mâ yeşâ’ ve yahtâr mutasarrıf olsun dedikde gıbbe’t-tasdîki’l-mu‘teber mâ hüve’l-vâki‘ bi’t-taleb ketb olundu. Fi’l-yevmi’r-râbi‘ aşer min Şevvâli’l-mükerrem li sene seb‘a ve seb‘în ve elf.<br><br><br>Şuhûdü’l-hâl: El-Hâc Müstecab b. Ahmed, Mustafa b. Oruc, Ahmed b. Mustafa Ağa Kethüdâ-yı Mahalle-i Sultânî, Hacı Veli b. Hüseyin, Ahmed Bey b. Resul, Receb Bölükbaşı [b.] Ahmed, Şaban Beşe b. Ahmed, Hasan Beşe b. Mehmed, Bayram Beşe b. Mustafa, Şahbaz Ağa b. Abdullah, İsmail Efendi [b.] Mehmed, Osman Ağa b. Hüseyin, Ebûbekir Bey [b.] Ömer, Halil b. Şaban, Receb Çelebi b. ( ) el-Müezzin, Ali Bey b. Hasan, Musa [b.] Ali Beşe.</p>          <br><a title="Önceki sayfa" style="text-decoration:none" href="./ayrmetin.php?idno=2204"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2206"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b799"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0906"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>