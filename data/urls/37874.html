﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 106<br>Hüküm no: 69<br>Orijinal metin no: [13a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mustafa Ağa’nın varislerinden Ahmed ve Hatice’nin vekilleri marifetiyle terekeden haklarını aldıkları</b><br><br>Kezâlik akd-i meclis-i şer‘-i şerîf ettikde zikr olunan Peykhâne’de sâkin iken bundan akdem vefât eden Penek Mustafa Ağa b. Ahmed’in verâseti vilâyet-i Rumeli’nde Çırpan kasabasında sâkine li-ebeveyn kız karındaşı Âişe Hatun ile vilâyet-i mezbûrede Hasköy kasabasında sâkine li-üm kız karındaşı Hadîce bt. Mehmed’e ve usûbet-i nesebiye cihetinden li-ebeveyn ammi oğlu Mustafa’ya ve âhar li-ebeveyn ammi oğulları el-Hâc Hüseyin ve Ahmed evlâd-ı Mehmed nâm gāiblere münhasıra ve tashîh-i meselesi on sekiz sehmden olup sihâm-ı mezbûrenin dokuz sehmi mezbûre Âişe Hatun ve üç sehmi mezbûre Hadîce’ye ve bâkī ikişer sehmi mezbûrûn Mustafa ve el-Hâc Hüseyin ve Ahmed’e isâbeti tahakkukundan sonra zâtı ta‘rîf-i şer‘î ile mu‘arrefe olan mezbûre Hadîce Hatun ile mezbûr Ahmed Çelebi taraflarından ber-vech-i âtî vekâlet iddi‘â eden işbu bâ‘isü’l-kitâb eş-Şeyh İbrahim Efendi b. Hasan meclis-i ma‘kūd-ı mezkûrda müteveffâ-yı mezbûrun vesâyâsını tenfîze bâ-hüccet-i şer‘iyye vasiyy-i muhtârı olmağla terekesine bi’l-vesâye vaz‘-ı yed eden Penek İbrahim Ağa b. Ömer mahzarında üzerine da‘vâ ve takrîr-i kelâm edip gāibân-ı mezbûrân Ahmed ve Hadîce mûrisleri müteveffâ-yı mezbûrun terekesinden kendülere isâbet eden hisse-i ırsiyelerini vasiyy-i mezbûrdan ve sâir vâzı‘ü’l-yed olanlardan taleb ü da‘vâ ve ahz u kabz ve ibrâ ve kendülere îsâle ve bunlar mutavakkıf olduğu umûrun küllîsine taraflarından beni huzûr-ı Müslimînde vekîl ve nâib-i menâb nasb u ta‘yîn edip ben dahi ber-vech-i muharrer vekâlet-i mezbûreyi kabûl eylediğimden sonra müteveffâ-yı mezbûrun terekesinden müvekkilân-ı mezbûrâna isâbet eden hisse-i ırsiyelerini vasiyy-i mezbûrdan taleb eylediğimde bana edâdan imtinâ‘ eder suâl olunup alıverilmesi matlûbumdur dedikde gıbbe’s-suâl vasiyy-i mezbûr cevâbında tereke-i müteveffâ-yı mezbûra bi’l-vesâye vaz‘-ı yedini ikrâr ve müdde‘î-i mezbûrun ber-vech-i muharrer vekâletini inkâr edicek müdde‘î-i mezbûrdan müdde‘âsına beyyine taleb olundukda udûl-i ahrâr-ı ricâl-i Müslimînden olup mahmiye-i mezbûrede Bağçekapısı kurbünde sâkinler es-Seyyid Ömer Efendi b. Mustafa ve mezbûr Mustafa Çelebi b. Mehmed li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka şahsı rü’yetimiz ile ma‘lûmumuz olan mezbûre Hadîce Hatun ile mezbûr Ahmed Çelebi mûrisleri Bey Mustafa Ağa’nın terekesinden kendülere isâbet eden hisse-i ırsiyelerini vasiyy-i mezbûrdan ve sâir vâzı‘ü’l-yed olanlardan taleb ü da‘vâ ve ahz u kabz ve ibrâ ve kendülere îsâle ve bunlar mutavakkıf olduğu umûrun küllîsine taraflarından işbu müdde‘î-i mezbûr eş-Şeyh İbrahim huzûrumuzda vekîl ve nâib-i menâb nasb u ta‘yîn eylediler, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vekîl-i mezbûr eş-Şeyh İbrahim Efendi yine meclis-i mezkûrda vasiyy-i mezbûr mahzarında bi’l-vekâle ikrâr ve takrîr-i kelâm edip müvekkilân-ı mezbûrân Ahmed Çelebi ve Hadîce Hatun mûrisleri müteveffâ-yı mezbûrun terekesinden isâbet eden ber-mûceb-i defter-i kassâm-ı askerî tashîh-i mezkûr üzere cem‘an iki bin yedi yüz doksan dört akçeyi terekeden olmak üzere vasiyy-i mezbûr bana def‘ ve teslîm ben dahi yedinden vekâletim hasebiyle bi-kadri’l-hısas tamâmen alıp kabz eyledim min-ba‘d meblağ-ı mecmû‘-ı mezkûr iki bin yedi yüz doksan dört akçeden vasiyy-i mezbûr yedinde ve zimmetinde bir akçe ve bir habbe bâkī kalmayıp müteveffâ-yı mezbûrun terekesine müte‘allıka âmme-i mîrâs da‘vâsından vasiyy-i mezbûrun bi’l-vekâle zimmetini ibrâ ve ıskāt eyledim dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahâllinde ilâ âhırihî<br><br>Fi’t-târîhi’l-mezbûr li-seneti’l-merkūme.<br><br>Şuhûdü’s-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=37873"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37875"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b106"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o596"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>