﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 394<br>Hüküm no: 479<br>Orijinal metin no: [89a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mehmed Ağa’nın Kara Mustafa Paşa Vakfı’na olan borcunun terekesinden ödenmesine dair varislerine tenbihte bulunulması</b><br><br>Ashâb-ı hayrâtdan merhûm Kara Mustafa Paşa -rahmetullâhi te‘âlâ’nın- sulbiye kızı olup merhûm-ı merkūmun evkāfına meşrûtiyet üzere mütevellîye olan umdetü’l-muhadderât zübdetü’l-muvakkarât Fâtıma Hanım’ın tarafından umûr-ı tevliyeti ikāmete kāimmakāmı ve husûs-ı âti’l-beyâna vekîl olduğu bi-mâ-hüve nehci’s-sübût şer‘an sâbite olan umdetü’l-emâsil ve’l-akrân bâ‘isü hâze’l-kitâb Ahmed Ağa b. Hasan meclis-i şer‘-i şerîf-i lâzımü’t-teşrifde mahmiye-i İstanbul’da Küçük Ayasofya kurbünde Hüseyin Ağa mahallesi ahâlîsinden olup bundan akdem cezîre-i Girid’de vefât eden Mehmed Ağa b. Abdullah’ın veresesinden li-ebeveyn kız karındaşı Havva nâm hatunun zevci ve tarafından husûs-ı âti’l-beyâna vekîli olup bi-mâ-hüve tarîku’s-sübût şer‘an vekâleti sâbite olan Yusuf Ağa b. Abdüddeyyan ile müteveffâ-yı mezbûrun zevce-i menkûhası olan Envar bt. Abdullah nâm hatun mahzarlarında üzerlerine da‘vâ ve takrîr-i kelâm edip vakf-ı mezbûrun sâbıkā mütevellîsi olan Mahmud Bey b. ( ) nâm kimesne mâl-ı vakf-ı mezbûrdan on bir kerre yüz bin akçeyi müteveffâ-yı mezbûr Mehmed Ağa’ya hayâtında idâne ve teslîm, mezbûr Mehmed Ağa dahi istidâne ve kabz etdiğinden sonra mezbûr Mahmud Bey tevliyetden azlolunup yerine müvekkile-i mûmâ-ileyhâ Fâtıma Hanım mütevellîye oldukda müteveffâ-yı mezbûr Mehmed Ağa’nın vakf-ı mezbûra deyni olan meblağ-ı mezbûr on bir kerre yüz bin akçenin üç kerre yüz bin ve yetmiş bin akçesini müvekkile-i mezbûrenin emriyle vakf-ı mezbûrdan olup mahmiye-i mezbûrede Oruç Gāzî mahallesinde vâkı‘a bir tarafdan el-Hâc İbrahim ve bir tarafdan Mustafa Beşe mülkleri ve iki tarafdan tarîk-i âm ile mahdûde arsa üzerine hâriciye ve dâhiliyeli odalar binâsına harc edip bâkī yedi kerre yüz bin ve otuz bin akçesi zimmetinde deyn kalıp hattâ târîh-i kitâbdan dört sene mukaddem vakf-ı mezbûrun meşrûtiyet üzere nâzırı olan sultanü’l-ulemâi’l-izâm burhânü’l-fudalâi’l-fihâm hallâlü’l-müşkilâti’d-dîniyye keşşâfü’l-mu‘dilâti’l-yakīniye şeyh-i meşâyihü’l-islâm müftiyy-i âmmetü’l-enâm Yahya Efendi -sellemehü’s-selâm- hazretlerinin ma‘rifetiyle müteveffâ-yı mezbûr Mehmed Ağa’nın hayâtında muhâsebesi görüldükde müteveffâ-yı mezbûr Mehmed Ağa vakf-ı mezbûra cihet-i mezbûreden deynim olan meblağ-ı mezbûr on bir kerre yüz bin akçenin beş kerre yüz bin akçesini müvekkile-i mûmâ-ileyhânın emriyle menzil-i mezbûrun binâsına harc etmiş idim, bâkī altı kerre yüz bin akçesi vakf-ı mezbûra zimmetimde deyndir deyü ikrâr edip ba‘dehû mezbûr Mehmed Ağa’nın arsa-i mezbûre üzerine vech-i muharrer üzere eylediği ebniye re’y-i hâkim ile mezbûr Mehmed Ağa muvâcehesinde tahmîn-i sahîh ile tahmîn olundukda ancak üç yük yetmiş bin akçeye tahmîn olunmağla mezbûr Mehmed Ağa dahi ebniye-i mezbûreye harc etdiğim akçe ancak üç yük yetmiş bin akçedir meblağ-ı mezbûr on bir kerre yüz bin akçenin yüz otuz bin akçesini dahi zimmetimde deynim olan cemi‘an vakf-ı mezbûra zimmetimde vâcibü’l-edâ yedi kerre yüz bin ve otuz bin akçe deynim vardır deyü ikrâr edip ba‘dehû fevt oldukda bin seksen senesi şehr-i Rebî‘ülâhiri’nin on altıncı günü müvekkile-i mezbûrenin tarafeynden vekîli olan Sunullah Efendi müteveffâ-yı mezbûrun hesâb-ı mezbûr hîninde vakf-ı mezbûra altı kerre yüzbin bin akçe deyni olduğunu ikrâr etdiğini mezbûre Envar ile müteveffâ-yı mezbûrun vâlidesi Fâtıma bt. Abdullah nâm hatunlar mahzarlarında da‘vâ ve müdde‘âsını şuhûd-ı udûl ile isbât edip hüccet olunmuş idi, hâlâ suâl olunup müteveffâ-yı mezbûrun ba‘de’l-hesâb ikrâr etdiği meblağ-ı mezbûr yüz otuz bin akçeyi dahi müteveffâ-yı mezbûrun tereke-i vâfiyesinden vakıf için bana teslîm ve edâya mezbûrân Yusuf Ağa ve Envâr Hatun’dan her birine tenbîh olunmak matlûbumdur dedikde gıbbe’s-suâl ve’l-inkâr müdde‘î-i mezbûr Ahmed Ağa’dan müdde‘âsını mübeyyine beyyine taleb olundukda mahmiye-i mezbûrede Ekşikaradut mahallesinde sâkin Sefer Bey b. Ahmed ve Gedikpaşa kurbünde ( ) filan mahallesinde sâkin Mehmed Efendi b. Mustafa nâm kimesneler li-ecli’ş-şehâde meclis-i şer‘-i şerîfe hâzırân olup istişhâd olunduklarında fi’l-hakīka târîh-i kitâbdan dört sene mukaddem nâzır-ı mûmâ-ileyh hazretleri ma‘rifeti ile müteveffâ-yı mezbûr Mehmed Ağa’nın hayâtında muhâsebesi görüldükde müteveffâ-yı mezbûr Mehmed Ağa mâl-ı vakf-ı mezbûrdan mütevellî-yi sâbık Mahmud Ağa yedinden istidâne ve kabz etmekle vakf-ı mezbûre deynim olan on bir kerre yüz bin akçenin beş kerre yüz bin akçesini mütevellîye-i mûmâ-ileyhânın emri ile arsa-i mezbûre üzerine etdiğim ebniyeye hac edip bâkī altı kerre yüz bin akçesi zimmetimde deynimdir deyü ikrâr etdiğinden sonra mezbûr Mehmed Ağa’nın ber-vech-i muharrer etdiği ebniye tahmîn olundukda ancak üç kerre yüz bin [89b] ve yetmiş bin akçedir ve meblağ-ı mezbûr on bir kerre yüz bin akçenin yüz otuz bin akçesi dahi zimmetimde bâkī deynim olup cem‘an vakf-ı mezbûra zimmetimde vâcibü’l-edâ yedi kerre yüz bin ve otuz bin akçe deynim vardır deyü ikrâr u i‘tirâf etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince meblağ-ı mezbûr yüz otuz bin akçeyi dahi müteveffâ-yı mezbûr tereke-i vâfiyesinden müdde‘î-i mezbûra edâya mezbûrân Yusuf Ağa ve Envar Hatun’dan her birine tenbîh olunmağın mâ-hüve’l-vâki‘ bi’l-ibtigā ketb ü imlâ olundu.<br><br>Fi’l-yevmi’s-sâbi‘ min-Şa‘bâni’l-mu‘azzam li-sene ihdâ ve semânîn ve elf.<br><br>Şuhûdü’l-hâl: Umdetü’l-müderrisîni’l-kirâm Sunullah Efendi b. el-merhûm Şeyh İsmail Efendi, es-Seyyid Mehmed Efendi b. Abdülbaki Efendi, Şah Mehmed Çelebi b. Abdülhalim, İbrahim b. Mustafa el-muhzır, Siyavuş b. Abdullah el-muhzır.</p>          <br><a title="Önceki sayfa" style="text-decoration:none" href="./ayrmetin.php?idno=2796"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2798"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b394"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o535"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>