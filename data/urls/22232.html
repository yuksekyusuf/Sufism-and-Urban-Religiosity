﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 580 Numaralı Sicil (H. 1221-1222 / M. 1806-1808)<br>cilt: 84,&nbsp;sayfa: 94<br>Hüküm no: 36<br>Orijinal metin no: [4a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yanako v. Yorgi ve kardeşi Panayot’un yeni yaptığı tuvaletlerin giderini ortak kullandıkları kanalizasyona vererek taşıp etrafı kirletmesine sebep olduğu iddiasıyla Sofice bt. Tanaş aleyhine açtıkları davada haklı olduklarının anlaşıldığı</b><br><br>Sâdır olan fermân-ı âlîlerine imtisâlen Galata Bâb Mahkemesi’nden me’zûnen mürsel fahrü’l-kuzât Mevlânâ Süleyman Reşid Efendi dâ‘îleri ve ser-bostâniyân-ı hâssa izzetlü ağa kulları tarafından Süleyman Haseki ve ser-mi‘mârân-ı hâssa hulefâsından Ser-halîfe es-Seyyid İsmail ve Mühendis Mehmed Ârif halîfeler ile Galata’ya muzâfe İstinye nâhiyesine tâbi‘ Yeniköy mahallâtından Ayayorgi Mahallesi’nde vâki‘ zikri âtî münâza‘un-fîh olan tarîk-i hâssa varıp huzûr-ı Müslimînde akd-i meclis-i şer‘-i kavîm ettikde mahalle-i mezbûrede kâin iki tarafdan tarîk-i âm ve bir tarafdan tarîk-i hass-ı merkūm ve taraf-ı râbi‘i kenîse ile mahdûd muhterik bir bâb mülk menzil arsasının üç sehmden bir sehmine mâlik olup husûs-ı âtîde kendi nefsinden asîl ve iki sehm-i âharına seviyyen mâlikler li-ebeveyn er karındaşları Yanako ve Panayot veledey Yorgi zimmîler taraflarından vekâleti sâbit olan sâhib-i arzuhâl Sekyanos zimmî meclis-i ma‘kūd-ı mezkûrda tarîk-i hass-ı mezkûr aşurı yalı tâ‘bir olunur bir bâb mülk menzile mâlik olan derûn-ı arzuhâlde mersûmetü’l-ism mu‘arrefetü’ş-şahs Sofice bt. Tanaş Nasrâniye muvâcehesinde Nasrâniye-i mersûme ile bizim menzilimizin damlaları mâ-takaddemden ber-vech-i muharrer menzillerimiz beyninde kâin mi‘mârân-ı mezbûrânın mesâhalarıyla tûlen otuz altı zirâ‘ ve arzan bir başı bir zirâ‘ ve bir başı yirmi parmak tansîfen yirmi iki parmak beynimizde müşterek tarîk-i hass-ı merkūma nâzil ve esnâ-i bârânda Nasrâniye-i mersûme ile bizim menzilimizde mahalle-i merkūme ahâlîsinden ma‘lûmü’l-esâmî ve mahsûrü’l-eşhâs kimesnelerin menâzillerinde müctemi‘ olan sel dahi tarîk-i hass-ı merkūmun umkan nısf zirâ‘ tahtında kâin lağıma ve lağım-ı merkūmdan deryâya cereyân edip amel-i kadîm vech-i muharrer üzere cârî olagelmişiken Nasrâniye-i mersûme tarîk-i hass-ı merkūm aşurı menzilinden mâ‘adâ tarîk-i âm aşurı mâlike olduğu diğer mülk menziline bu esnâda ihdâs eylediği kenîflerinin kârîzini lağım-ı merkūmdan bi-gayr-ı hak icrâ dâ‘iyesinde olmağla icrâ olunduğu takdîrce yatak tâ‘bir olunur düz mevki‘de dîk ve umken yüzde olduğuna binâen bir vechile tevsî‘ kabûl etmeyip matar-ı şedîdde zuhûr eden sel adem-i cereyân ile sel ve çirkâb tarîk-i âm ve tarîk-i hâssa yayılıp mürûr u ubûrda su‘ûbet ve tarîk-i merkūm ta‘tîl olacağı âşikâr olmağla men‘ u def‘ olunmak murâdımdır deyü bi’l-asâle ve bi’l-vekâle da‘vâ eyledikde ol dahi cevâbında hâl bi’l-cümle bâlâda bast olunan minvâl üzere olduğunu ikrâr u i‘tirâf ve mi‘mârân-ı mezbûrân ve erbâb-ı vukūf müdde‘î-i mersûmu kelimât-ı meşrûhasıyla tasdîk etmeğin mûcebince ber-vech-i muharrer lağım-ı merkūma kâriz icrâ etmeyip amel-i kadîm vechi üzere harekete Nasrâniye-i mersûmeye tenbîh eylediğini mahallinde tahrîr ve ma‘an mürsel ümenâ-i şer‘[l]e inhâ eylediği Süleyman Çavuş kulları mübâşeretiyle huzûr-ı âlîlerine i‘lâm olundu.<br><br>Fî 22 M sene [1]221.</p>          <br><a title="Önceki sayfa" style="text-decoration:none" href="./ayrmetin.php?idno=22231"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22233"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt580&bsm=glt580b094"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt580&bsm=glt580o501"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>