﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 281<br>Hüküm no: 352<br>Orijinal metin no: [74b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hatice bt. Taşçı Ali b. Halil’in Mehmed b. Kasım’a evini satması</b><br><br>Mahmiye-i İstanbul’da Ördek Kasab mahallesinde sâkine iken bundan akdem bilâ veled <<fevt>> vefât eden Hadice bt. Taşçı Ali b. Halil nâm hâtunun zevc-i metrûkü Mustafa Çelebi b. Mehmed nâm kimesne meclis-i şer‘-i şerîf-i enverde mahmiye-i mezbûrede Çukur mahallesinde sâkin işbu bâ‘isü’l-kitâb Mehmed b. Kasım mahzarında üzerine da‘vâ ve takrîr-i kelâm edip zevcem müteveffât-ı mezbûre Hadice Hâtun hayâtında yedinde mülkü olup mârrü’z-zikr Ördek Kasab mahallesinde vâki‘ bir tarafdan mahalle-i mezbûre câmi‘-i şerîfine vakf olan menzil ve bir tarafdan imâma meşrûta vakf menzil ve ba‘zan Mustafa Efendi vakfı olan menzil ve bir tarafdan Taşçı Ali Çelebi odaları ve bir tarafdan tarîk-i âmla mahdûd hâriciyesi fevkānî iki bâb oda bir sofa ve tahtânî bir oda ve bir ahır ve dâhiliyesi bir oda ve üç sofa ve bir su kuyusu ve bahçeyi müştemil mülk menzilini bi cümleti’t-tevâbi‘ ve’l-levâhık dört yüz esedî guruşa bey‘-i kat‘î ile bey‘ ve teslîm ve merkūm Mehmed dahi iştirâ ve tesellüm ve kabûl etmişidi. Lâkin müşteri-yi merkūm Mehmed semen-i mezbûru mezbûre Hadice Hâtun’a kable’t-teslîm mezbûre Hadice fevt olmağla zimmetinde bâkī kalmağın hâlâ mezbûr Mehmed’e suâl, semen-i mezbûrun nısfı irsen bana intikāl etmekle taleb ederim dedikde gıbbe’s-suâl mezbûr Mehmed cevâbında müteveffât-ı mezbûre Hadice hayâtında kemâl-i akl ve sıhhatinde bin doksan yedi senesi Ramazânü’l-mübârek’inin yirmi dördüncü gününde menzil-i mahdûd-ı mezkûrunu semen-i mezbûr dört yüz esedî guruşa bana bey‘ ve teslîm ve semen-i mezbûru yedimden tamâmen ahz u kabz edip hattâ mezbûre Hadice târih-i mezbûrda mahmiye-i mezbûrede nâibü’ş-şer‘-i şerîf olan Mehmed Efendi b. Mustafa huzûrunda alâ re’si’l-işhâd ve ikrâr ve işhâd etmekle mûmâ-ileyh Mehmed Efendi dahi mezbûre Hatice’nin ikrârını tahrîr ve yedime işbu hüccet-i şer‘iyyeyi verimişidi deyü def‘le mukābele ve mazmûnu min külli’l-vücûh takrîr-i meşrûhuna mutâbık ve târih-i mezbûr ile müverrah ve nâib-i mûmâ-ileyh imzâsıyla mümzât ve hâtemi ile mahtûme hüccet-i şer‘iyye ibrâz etmeğin gıbbe’l-istintâk ve’l-inkâr mezbûr Mehmed’den def‘-i mezbûruna muvâfık beyyine taleb olundukda mahalle-i mezbûre sükkânından ve zât-ı mezbûreyi şer‘an ârifûn İmâm Mahmud Efendi b. Hüseyin ve İshak Çelebi b. Ali ve Ahmed Çelebi b. Mustafa nâm kimesneler li ecli’ş-şehâde meclis-i şer‘a hâzırûn olup istişhâd olunduklarında fi’l-vâki‘ müteveffât-ı mezbûre Hadice Hâtun bt. Taşçı Ali b. Halil hayâtında kemâl-i akl ve sıhhatinde târih-i mezbûrede nâib-i mûmâ-ileyh Mehmed Efendi b. Mustafa huzûrunda mahalle-i mezbûre Ördek Kasab’da vâki‘ hudûd-ı mezkûre ile mahdûd olan mülk menzilini merkūm Mehmed’e dört yüz esedî guruşa bey‘ ve teslîm ve semen-i mezbûru merkūm Mehmed yedinden tamâmen ahz u kabz eylediğini huzûrumuzda ikrâr ve bizi işhâd etmekle nâib-i mûmâ-ileyh dahi mezbûrenin ikrârını tahrîr ve merkūm Mehmed’in yedine işbu hüccet-i şer‘iyyeyi vermişidi. Biz bu husûsa ve bu mazmûn-ı hüccete bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm müdde‘î-yi mezbûr Mustafa Çelebi bî-vech mu‘ârazadan men‘ olunup mâ-vaka‘a bi’t-taleb ve’l-ibtigā ketb olundu.<br><br>Fi’l-yevmi’s-sâlis aşer min şehri Rebî‘ülevvel li-sene mi’e ve elf.<br><br>Şuhûdü’l-hâl: Hasan Efendi kâtib, İbrahim Çelebi b. Ali, Ali Çelebi b. Yusuf, Mehmed Çelebi b. Nasır, Ahmed Çelebi b. Mehmed, Ali Beşe b. Mustafa, Ahmed b. Mahmud, Ahmed b. Abdi, Kasım b. Mustafa, Ahmed b. Receb, Abdullah b. Ali ve gayruhüm mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=28376"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28378"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b281"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o325"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>