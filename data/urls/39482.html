﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 201<br>Hüküm no: 190<br>Orijinal metin no: [37b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Bey b. Nasuh’un nikâhına aldığını iddia ettiği Şerife bt. Ahmed Çavuş’un yemin ederek kendisinin Salih Çelebi b. Abdurrahman ile evli olduğunun anlaşıldığı</b><br><br>Vilâyet-i Rumeli’nde Vistice nâm kasaba sükkânından Mehmed Bey b. Nasuh nâm kimesne Dîvân-ı âlî -dâme mahfûfen bi’l-me‘alîde- Kalavrita nâm kasaba sâkinelerinden Şerife bt. Ahmed Çavuş nâm hatun ile hâlâ zevci olan Salih Çelebi b. Abdurrahman nâm kimesneyi mahfil-i şer‘-i hatîre ihzâr ve üzerlerine da‘vâ edip bundan akdem mezbûre Şerife’nin zevci olan Ahmed Çelebi nâm kimesne bin otuz iki senesi Şevvâli’l-mükerreminin evâsıtında müteveffâ oldukda mezbûre Şerife hâmil olup ba‘dehû iskāt-ı sakt etmekle iddeti münkaziye oldukda sene-i mezbûre şehri Zilhiccesi’nde nefsini bana tezevvüç içün Beşir Bey nâm kimesneyi vekîl nasb edip ol dahi bi’l-vekâle yüz bir bin akçe mehr-i müeccel ile mezbûre Şerife’yi bana tezvîç edip menkûham olmuş iken mezbûre Şerife kasaba-i mezbûreden firâr edip Holomiç nâm kasabaya varıp mezbûr Salih Çelebi benim menkûham olduğunu bilirken tezevvüç etmiş mezbûr Salih Çelebi’nin kasr-ı yedine ve mezbûre Şerife’ye nefsini bana teslîm etmeye tenbîh olunmak taleb ederin dedikde evvelâ mezbûre Şerife Hatun istintâk olundukda cevâb verip zevcim mezbûr es-Seyyid Ahmed Çelebi zikr olunan şehri Şevvâlin yirmi beşinde müteveffâ olup iddet-i vefât ile iddetim münkaziye oldukdan sonra işbu târîh-i kitâb senesi Cumâdelûlâsı’nda mezbûr Salih Çelebi’ye yüz bir bin akçe mehr-i müeccel ile nefsimi tezviç eyledim merkūm Salih Çelebi’nin menkûhasıyım zevcim müteveffâ oldukda ben hâmil değil idim ve iskāt-ı sakt ile iddetim münkaziye oldu deyü merkūm Mehmed Bey’e akd-i nikâh içün mezbûr Beşir Bey’i vekîl etmedim kat‘an haberim yokdur deyü bi’l-külliye inkâr edip sâniyen mezbûr Salih Çelebi dahi istintâk olundukda cevâb verip zevcem mezbûre Şerife’nin zevc-i sâbıkı merkūm Ahmed Çelebi zikr olunan şehr Şevvâl’de müteveffâ oldukda hamli olmayıp iddet-i vefât ile iddeti münkaziye oldukdan sonra nikâh-ı sahîh-i şer‘î ile ben tezevvüc eyledim mukaddemâ vech-i muharrer üzere iskāt-ı sakt etmekle iddeti münkaziye olup zikr olunan şehri Zilhicce’de mezbûr Mehmed Bey tezevvüç etmekle menkûhası olduğu ma‘lûmum değildir deyü inkâr edip ba‘dehû müdde‘î-i mezbûr Mehmed Bey’den da‘vâ-yı meşrûhasına mutâbık beyyine taleb olundukda vech-i meşrûh üzere mukaddem akd-i nikâh sahîh olmağla menkûhası olduğunu bir vechile isbâta kādir olmayıp ityân-ı beyyineden âciz ve kāsır olucak mezbûr Salih Çelebi’ye merkūm Şerife, zevci mersûm Ahmed Çelebi müteveffâ oldukda hâmil kalıp ve iskāt-ı sakt ile iddeti zikr olunan şehri Zilhicce’de münkaziye olmağla mezbûr Mehmed Bey’e nefsini tezviç edip menkûhası olduğu ma‘lûmu olmadığına merkūm Mehmed Bey talebiyle yemîn teklîf olundukda ol dahi alâ-vefki’l-mesʼûl yemîn billâhi te‘âlâ eyledikde mezbûr Mehmed Bey’in vech-i mübeyyen üzere olan husûmeti munkatı‘ olup lâkin ihtimâmen merkūme Şerife Hatun dahi müdde‘î-i mezbûrun talebiyle istihlâf olundukda ol dahi zevci mezbûr Ahmed Çelebi müteveffâ oldukda hamli olmayıp ve iskāt-ı sakt etmeyip ve zikr olunan şehri Zilhicce’de ba‘de inkızâʼi’l-iddeti’ş-şer‘iyye mezbûr Beşir Bey’in vekâletiyle nefsini mezbûr Mehmed Bey’e tezviç etmediğine yemîn billâhi te‘âlâ eyledikde mezbûre Şerife Hatun merkūm Salih Çelebi yedinde ibkā olunup ve mezbûr Mehmed Bey ta‘arruzdan men‘ u def‘ olundukdan sonra sûret-i hâl gıbbe’t-taleb ve’s-suâl ketb olundu.<br><br>Hurrire fî-evâsıtı şehri Ramazâni’l-mübârek li-sene selâse ve selâsîn ve elf.<br><br>Şuhûdü’l-hâl: Rüstem Ağa el-müteferrika, Musli Bey gulâm-ı sipâh, Mehmed Çavuş, Hüseyin Bey gulâm-ı sipâh, İbrahim Çelebi b. Mehmed Çavuş, el-Hâc Ahmed gulâm-ı sipâh, Musli b. İlyas Bey, el-Hâc Mehmed b. İskender ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39481"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39483"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b201"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o400"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>