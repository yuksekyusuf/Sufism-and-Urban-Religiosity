﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 126<br>Hüküm no: 98<br>Orijinal metin no: [29b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsak v. Yako’nun, enfiyeci dükkânını gediği ile birlikte berber Ali Usta b. Mehmed Salih’e satmak istediği</b><br><br>Ma‘rûz<br><br>Mübârek rikâb-ı kamer-tâb-ı hazret-i hilâfet-penâhîye takdîm olunan işbu arzuhâlde mezkûrü’l-isim berber esnâfından Ali Usta b. Mehmed Salih bi’t-terâzî dâ‘îhânelerinde ma‘kūd meclis-i şer‘-i münîrde enfiyeci tâifesinden olup bundan akdem hâlik olan İsak v. Yako yahudinin verâsetini zevce-i metrûkesi Boni bt. Efrâyim yahudiye ile sulbî kebîr oğlu Yako ve sulbiye kebîre kızı Kılara yahudiyeye münhasıra ve tashîh-i mes’elesi yirmi dört sehmden olup sihâm-ı mezbûreden üç sehmi zevce-i mesfûreye ve on dört sehmi ibn-i mesfûra ve yedi sehmi dahi bint-i mersûmeye isâbeti tahakkukundan sonra mersûm Yako yahudi asâleten ve mesfûretân Boni ve Kılara yahudiyeler taraflarından husûs-ı âtîyyü’l-beyânı tasdîka vekîl-i şer‘ileri Alyoni v. Aslan yahudi muvâcehelerinde esnâf-ı merkūme kethüdâsı İbrahim Ağa ve şeyhi el-Hâc Musa Efendi ve du‘âcısı İsmail Efendi ve Yiğitbaşısı es-Seyyid Mehmed Nuri Ağa ve çavuşu Mustafa Usta ve köşe ustası Mehmed Ârif Usta ve sâir lonca ihtiyârları hâzır oldukları hâlde hâmiş-i arzuhâlde mastûr defter-i vâkıfdan muhrec derkenâr nâtık olduğu üzere nezâret-i kethüdâ-yı hazret-i sadâret-penâhîde âsûde evkāfdan İstanbul hısnı ebvâbından Balat kapısı dâhilinde vâkı‘ merhûm Ferruh Kethüdâ Câmi‘-i Şerîfi vakfı müsakkafâtından bâb-ı mezbûr hâricinde kâin ma‘lûmu’l-hudûd yehûd hâne arsasından müfrez terbî‘an elli zirâ‘ arsa üzerinde mebnî bir bâb berber dükkânı beher şehr yetmiş sekiz akçe icâre-i müeccele ile hâlik-i mesfûr İsak yahudinin bâ-temessük-i mütevellî bi’l-icâreteyn taht-ı tasarrufunda ve dükkân-ı mezkûr derûnunda mevcûde kezâlik hâmiş-i arzuhâlde mastûr baş muhâsebeden muhrec derkenâr mantûkunca kalem-i mezbûrda Balat taşrasında İsmail Usta dükkânı karşısında Mehmed Usta ismine mukayyed ve şurût-ı nizâma dâhil ve mu‘teber gedik ta‘bîr olunur âlât-ı lâzıme-i ma‘lûmeden dahi yine mersûm İsak yahudinin şirâen yedinde mülkü iken yahudi-i mersûm dükkân-ı mezkûru iki bin iki yüz elli guruş bedel mukābelesinde bâ-re’y-i mütevellî bana ferâğ etmek ve gedik-i mezkûru dahi yedi yüz elli guruşa yine bana bey‘ etmek üzere kat‘-ı bâzâr ve mukāvele olunarak bin guruşunu ber-vech-i peşîn yahudi-i mesfûra teslîm edip mâ‘adâsı olan iki bin guruşunu dahi [30a] tedârük ve teslîm eylediğimde bey‘i huzûr-ı şer‘de ve ferâğı dahi huzûr-ı mütevellîde takrîr ve temessüke rabt olunmak üzere iken mersûm İsak yahudi bâ-fermân-ı âlî mahrûse-i Selânik’e nefy ve iclâ olundukdan sonra işbu yedimde olup bin iki yüz kırk bir senesi Muharremi’nin sekizinci günü târihiyle müverraha ve hâlâ İstanbul’da Mahmud Paşa Mahkemesi nâibi müderrisîn-i kirâmdan fazîletlü es-Seyyid Mustafa Nûri Efendi dâ‘îlerinin imzâ ve hatmini hâviye bir kıt‘a hüccet-i şer‘iyyede tafsîl ve beyân kılındığı üzere mersûm İsak yahudi tarafından vekîl eylediği işbu hâzır-ı bi’l-meclis Mişon v. Ellez yahudi vekâletini Halil Ağa b. Hasan ve es-Seyyid Mehmed Ağa b. Hasan nâm kimesneler şehâdetleriyle nâib-i mûmâ-ileyh huzûrunda benim muvâcehemde vech-i şer‘î üzere isbât ve âlât-ı gedik-i mezkûrun ber-vech-i muharrer yedi yüz elli guruşa bey‘ini bi’l-vekâle takrîr ve hüccet-i şer‘iyyeye rabt olunup dükkân-ı mezkûru dahi ferâğ etmek üzere iken mersûm İsak yahudi mahrûse-i mezbûrede hâlik oldukda dükkân-ı mezkûr izn-i mütevelliyle ferâğ olunmadığından yalnız mukāvelemiz şer‘an kifâyet etmeyip nısfiyyet üzere oğlu ve kızı mesfûrâna intikāl edip lâkin ben meblağ-ı bâkī-i mezkûr iki bin guruşu dahi tekmîl ve teslîm eylediğim takdîrce mesfûrân dahi ferâğa râzı ve müte‘ahhid olmuşlar ise de ben meblağ-ı mezkûru tedârük eylemediğimden bu âna değin alâ-hâlihî kalmışdı el-hâletühû [hâzihî] muslihûn tavassutuyla beynimiz tanzîm olunup ben ber-vech-i muharrer şirâen mâlik olduğum âlât-ı gedik-i mezkûru tarafeynin îcâb ve kabûlüyle bi-safkatin vâhidetin verese-i mesfûrûna yedi yüz elli guruşa mes’ele-i mîrâsları üzere bey‘ ve temlîk ve teslîm onlar dahi iştirâ ve temellük ve tesellüm eylediklerinden sonra semen-i mezkûr yedi yüz elli guruş ile ber-vech-i bâlâ peşînen ziyâde medfû‘um olan iki yüz elli guruş ki cem‘an bin guruşu bana def‘ ve teslîm ben dahi ahz ve kabz edip fî-mâ-ba‘d verese-i mesfûrûnun yed ve zimmet ve kıbellerinde bir akçe ve bir habbe ve bir nesne hakkım ve alacağım ve âlât-ı gedik-i mezkûrda dahi kat‘an alâka ve medhalim kalmayıp mes’ele-i mîrâsları üzere yirmi dört sehm i‘tibâriyle üç sehmi zevce-i mesfûrenin ve on dört sehmi ibn-i mersûmun ve yedi sehmi dahi bint-i mesfûrenin mülk-i mahzları ve hakk-ı sarfları olup mebî‘-i mezkûrun tağrîr ve gabnine ve bi’l-cümle husûs-ı mezkûra ve sâir cemî‘-i hukūk-ı şer‘iyyeye müte‘allıka âmme-i da‘vâdan verese-i mesfûrûnun zimmetlerini kat‘an hakkım kalmamak ma‘nâsına şurût-ı müfsideden ârî ve uhûd-ı mubtıladan berî cebr ve kerhden hâlî ibrâ-i âmm-i sahîh-i şer‘î ve ıskāt-ı tâmm-ı sarîh-i mer‘î ile ibrâ ve ıskāt eyledim deyu mukırr-ı mezbûrun bi’l-cümle takrîr-i meşrûhunu asîl ve vekîl-i mesfûrân bi’l-asâle ve bi’l-vekâle tasdîk ve bu vechile külliyen kat‘-ı nizâ‘ eyledikleri İstanbul Mahkemesi’nden huzûr.<br><br>Fî 26 Z sene [1]241</p>          <br><a title="Önceki sayfa" style="text-decoration:none" href="./ayrmetin.php?idno=33381"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33383"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o180"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>