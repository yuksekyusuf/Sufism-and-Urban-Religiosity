﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 51 numaları sicil (H. 987-988/ M. 1579-1580)<br>cilt: 8,&nbsp;sayfa: 291<br>Hüküm no: 591<br>Orijinal metin no: [70b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süleyman b. Abdi’nin vakfettiği mülk ve vakfiye şartları</b><br><br>Hamd-ı bî-had ve senâ-i lâ-yu‘ad ol sâni‘-i bî-misâl ve melik-i zü’l-celâl içindir ki insanı ihsân edip ahsen-i takvîm üzre nakış ve tasvîr eyledi ve erbâb-ı hayrât ve ashâb-ı müberrâtın himmet-i âlî-nihmeti ile kulûb-ı ehl-i kürûbu ta‘mîr eyledi ve salâvât ve teslîmât ve tahiyyât ve tayyibât nebiyy-i muhtâr ve halîfe-i perverdigâr Muhammedün Resûlullâh hazret[ler]inin rûh-ı mutahhar ve ravza-i münevverine olsun ki sebîl-i reşâda irşâd eyledi ve âl ve ashâb ve etbâ‘ına olsun ki her biri ahd-i adlinde hısn-ı hasîn-i dîn metîn eyledi ammâ ba‘d çün Hazret-i Rabb-i izzet cellet kudretuhû ve izzet-i insânuhû? ihsân ettiği mevâhib-i celiyye ve atâyâ-yı aliyye bir ad ile ma‘dûd bir had ile mahdûd olmak mertebesinden dûrdur pes âkil-i musîb ve lebîb ve edîb oldur ki her nefesde ezkâr-ı şükrü tekrâr ede binâ’en alâ zâlike işbu kitâb-ı müstetâbın sâhibi fahr-ı erbâbü’l-hayrât ve zahr-ı ashâbü’l-müberrât nefs-i Üsküdar’da Bulgurlu mahallesinde sâkin Süleyman b. Abdi Hazret-i vâhibü’l-atâyâ ve müyesserü’l-menâyâ ettiği âlâtın şükrünü edip makdûrunu hayrât-ı azîme ve müberrât-ı cesîmeye sarf eyleyip iddihâr-ı yevmü’l-karâr için mahalle-i mezbûrede vâki‘ bir ağaçtan çatma evi ve bir çardağı ve kenîfi ve iki su kuyusunu ve fırını ve bahçeyi müştemil bir tarafı Bâli Dede b. ( ) mülküyle ve bir tarafı Zeynep bt. Abdullah mülküyle ve iki tarafı tarîk-i âmla mahdûd olan mülk menzilini cemî‘ hukūku ile vakf ve haps eyleyip süknâsını kayd-ı hayâtda oldukça nefsine şart edip kendiden sonra evlâdına ve evlâd-ı evlâdına ile’l-inkırâz ve müdebberesi Rusiyyetü’l-asl Yasemin bt. Abdullah’a şart eyleyip ba‘de’l-inkırâz şart eylediği menzil-i mezkûrun önünde taşla yapılan havlusu yıkılıp hedm olunup taşları hıfz olunup arsasıyla bâkī binâsı bey‘ olunup semeninin bir mikdârı ile mescide muhtâç bir münâsib mahalde bir mescid-i şerîf binâ olunacak yer iştirâ olunup zikr olunan taşlarla bâkī kalan semen sarf olunup alınan yerde bir mescid binâ olunmak şart eyleyip ve kasaba-i mezkûrede bir tarafı bahrile mahdûd ve bir tarafı Mustafa b. İlyas mülküyle ve bir tarafı Hacı Ali b. ( ) mülküyle ve bir tarafı Cafer Çelebi b. ( ) mülküyle ve bir tarafı tarîk-i âmla mahdûd olan kayıkhânesini dahi kezâlik vakıf ve haps edip şart eyledi ki mezkûr kayıkhâne icâre-i şer‘iyye ile îcâr olunup hâsıl olan ücretten oğlum Ahmed’e yevmî üç akçe vazîfe verile ol dahi rûhum için Kur’ân-ı azîmden yevmî bir cüz’ tilâvet eyleye deyû şart eyleyip Ahmed’in vefâtından sonra vazîfe-i mezkûre mezbûr Ahmed’in zükûrdan ve inâsdan aslah evlâdına ba‘dehu ile’l-inkırâz oğlu oğullarının aslahına şart edip ve vakfın tevliyyetini yevmî iki akçe vazîfe ile mezkûre Yasemin’e şart eyleyip Yasemin’in vefâtından sonra tevliyyet yevmî bir akçe ile olup hâkim-i şer‘î ihtiyâr ettiğine meşrût ola deyip ve ücretden bâkī kalanı müddet-i hayâtında kendüye şart edip ba‘de vefâtihî yevmî üçer akçe vazîfe ile rûhiçün iki cüz’ tilâvetine sarf oluna deyû şart edip bu iki cüz’ün tilâvetini aslah-ı ebnâsına ba‘dehu evlâd-ı ebnâsına şart edip bu mertebeden sonra inâs dâhil olmayıp zükûr tilâvet eylemek şart eyleyip zükûr münkatı‘ olduktan sonra mescid-i mezbûrda imâm olup müslimîne akşam ve yatsı ve subh namazlarını kemâ yenbağī edâ ediverene dört akçe vazîfe şart eyleyip ikisi vazîfe-i imâmet olup ikisi mukābelesinde rûhiçün Kur’ân-ı azîmden yevmî bir cüz’ tilâvet ede deyip ve zikr olunan üç vakitte mescid-i mezkûrda müezzin olup hizmet-i te’zîni ber vech-i ihtimâm edâ edene yevmî bir akçe vazîfe verilip ve müezzine yevmî iki akçe dahi verilip ol dahi rûhiçün yevmî bir cüz’ tilâvet etmek şart eyleyip ve belde-i mezkûrede hâkim-i şer‘î olan nâzır olup ve her yılda muhâsebesin görüp yılda yüz akçe verile deyip ve ribhden rakabe için yevmî üç akçe ta‘yîn yıl başında bin seksen akçeyi mütevellî ifrâz edip her yıl cem‘ edip rehn-i kavî ve kefîl-i malı ile yılda onu on bir hesâbı üzre mu‘âmele edip hâsıl olan [ribhden] vakt-i hâcetde meremmâta sarf oluna deyip cümle otuz bin akçeye varınca otuz binden ziyâdesi evlâdın ola deyip evlâd münkariz olduktan sonra mescid-i mezkûrun masrafına sarf oluna deyû şart eyledi ve mescidin hasırına sarf için yılda yüz akçe ta‘yîn edip ve vakıfnâmesini hâkim-i şer‘î ma‘rifetiyle ve mescid-i mezbûrûn ehl-i mahallesi ma‘rifetiyle mahalle halkından bir emîn kimesneye hıfz ettirile deyû şart edip ve âhir-i vakfı fukarâya şart eyleyip vakf-ı mezbûru li ecli’t-tescîl mütevellî kıldığı Pîr Mehmed b. Lütfi Hâce’ye teslîm ettim ol dahi kabz ve tesellüm etti deyû ikrâr ettikde mütevellî-i merkūm vâkıfın ikrâr-ı meşrûhunu vicâhen tasdîk ettikten sonra İmâm-ı A‘zâm ve hümâm-ı akdem a‘lem-i e’imme-i dîn ve üstâd-ı ecille-i müctehidîn Numan b. Sâbit -r.a- katında vakf-ı akār lâzım olmayıp rücû‘u câiz ve râci‘i emr-i şer‘den gayr-ı mütecâviz olduğu ecilden vâkıf-ı mezbûr vakfından rücû‘ edip yine mülküne idhâl etmek istedikde mütevellî-i [71a] mastûr dahi İmâmeyn-i hümâmeyn zevi’l-ilm ve’r-re’yi’t-tamâmeyn-i haber-i Rabbânî Ebû Yusuf el-imâmü’s-sânî ve bahrü’l-ma‘ânî el-imâmü’s-sâlis Muhammed eş-Şeybânî katlarında vakf-ı akār lâzımdır deyip ana binâ’en İmâmeyn-i hümâmeyn kavilleri üzre sadr-ı kitâbda tevkī‘i vâki‘ ve bi hasebi’ş-şer‘i’ş-şerîf hükmü sâtı‘ hâkimden hüküm taleb ettikde hâkim-i mûmâ-ileyh -ahsenallâhu te‘âlâ ileyh- lüzûm-ı vakfa hükm-i sahîh-i şer‘î ile hükm edip mahkûmun bih olmağla mücmâ‘un aleyh ve ma‘mûlün bih ve mu‘avvelün aleyh olup min ba‘d naks ve nakzı muhal ve tebdîl ü tağyîri mümteni‘ü’l-ihtimâl olup ebeden bir ehada? usûl ve füsûlünün ibtâline kudret ve bir ferde şerâ’it ve zevâbıtının idlâline ruhsat kalmadı femen beddelehû ba‘de mâ semi‘âhû fe-innemâ ismuhû ale’l-lezîne yübeddilûnehû innallâhe semî‘un alîm ve ecrü’l-vâkıf ale’l-hayyi’l-cevâdi’l-meliki’l-mu‘în innehû lâ yudî‘u ecri’l-muhsinîn. Tahrîren fî evâili şehri Rebî‘ilevvel sene semân ve semânîn ve tis‘a mi’e.<br><br><br>Şuhûdü’l-hâl: Mevlânâ Mehmed Çelebi b. Mehmed en-nâ’ib, Mehmed Çelebi b. Mehmed el-kâtib, Yusuf b. Hamza, Çalabverdi b. Yusuf, İsmail b. Yakub, Nasûh b. Hamza, Nuh Bâli b. Çalabverdi, Ali Reis b. Hüseyin, Pîrî b. Abdullah er-râcil, Haydar b. Mustafa, Haydar b. Abdullah, Kurd b. Beşir, Şaban b. Mehmed, Karagöz Bey b. Abdullah, Hızır b. İbrahim ve gayruhüm</p>          <br><a title="Önceki sayfa" style="text-decoration:none" href="./ayrmetin.php?idno=50273"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=50275"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk051&bsm=usk051b291"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk051&bsm=usk051o369"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>