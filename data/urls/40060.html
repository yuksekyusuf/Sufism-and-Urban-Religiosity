﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 80 Numaralı Sicil (H. 1057-1059/M. 1647-1649)<br>cilt: 15,&nbsp;sayfa: 96<br>Hüküm no: 74<br>Orijinal metin no: [18b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ali Beşe b. Abdullah’ın 30. Yeniçeri Cemaati Vakfı’na olan borcunun muhallefatından ödenmesi</b><br><br>Mahmiye-i İstanbul’da zümre-i râcilinden otuzuncu cemâ‘ate mahsûs olan odanın mühimmâtı için mevkūfe olan nükūda bi’l-fi‘l mütevellî olan Mehmed Odabaşı b. Mahmud meclis-i şer‘-i hatîrde, mahmiye-i İstanbul’da bi’l-fi‘l yeniçeri beytülmâlı emîni olup bundan akdem vefât eden cemâ‘at-i mezbûreden Bodur Ali Beşe b. Abdullah nâm râcilin muhallefâtına vâzı‘u’l-yed olduğu şer‘an sâbit olan İlyas Ağa b. Sinan tarafından husûmet-i âti’l-beyâna vekîl olup vekâleti bi mâ hüve nehcü’s-sübût şer‘an sâbite olan Mehmed Beşe b. Mustafa mahzarında üzerine takrîr-i da‘vâ edip mezbûr Bodur Ali Beşe zimmetinde vakf-ı mezbûr malından cihet-i karz-ı şer‘îden yüz kıt‘a riyâlî kuruş olup minvâl-i muharrer üzre vakf-ı mezbûra yüz riyâlî kuruş deyni olduğunu hâl-i hayât ve nefâz-ı tasarrufâtında alâ re’si’l-işhâd ikrâr dahi eyledikden sonra meblağ-ı mezbûru kable’l-îfâ vefât edip zimmetinde kalmağla, terekesinden cânib-i vakfa edâsı vâcibdir hâlâ suâl olunup tevliyetim hasebiyle meblağ-ı mezbûrun tereke-i vâfiyyesinden alıverilmesin taleb ederim dedikde, gıbbe’s-suâl merkūm Mehmed Beşe müvekkili merkūm İlyas Ağa’nın müteveffâ-yı mezbûrun muhallefâtına vaz‘-ı yed eylediğini ikrâr edip lâkin deyn-i mezbûru inkâr edicek, mütevellî-i mezbûrdan da‘vâsını mübeyyine beyyine taleb olundukda udûl-i ahrâr-ı müslimînden Serrâc Mehmed Beşe b. Mahmud ve Mahmud Beşe b. Mustafa ve Mustafa Beşe b. Oruc nâm kimesneler li ecli’ş-şehâde meclis-i şer‘a hâzırûn olup gıbbe’l-istişhâd şehâdet edip fi’l-hakīka zümre-i râcilinin otuzuncu cemâ‘ate mahsûs olan odadan olup bundan [19a] akdem vefât eden Bodur Ali Beşe b. Abdullah nâm râcil hâl-i hayât ve nefâz-ı tasarrufâtında bizim huzûrumuzda zikrolunan oda mühimmâtı için mevkūfe olan nükūddan zimmetimde edâsı vâcib yüz riyâlî kuruş karz deynim vardır deyû ikrâr ve tav‘an i‘tirâf eyledi. Meblağ-ı mezbûr yüz riyâlî kuruşu kable’l-îfâ mezbûr Bodur Ali Beşe vefât edip meblağ-ı mezbûr yüz riyâlî kuruş mezbûr Ali Beşe’nin üzerinde vakf-ı mezbûrun hakkı kalmağla terekesinden edâsı vâcibdir, biz bu husûsa şâhidleriz şehâdet dahi ederiz deyû her biri münkir-i mezbûr muvâcehesinde edâ-i şehâdet-i şer‘iyye eylediklerinde, gıbbe ri‘âyeti şerâyiti’l-kabûl şehâdetleri makbûle oldukdan sonra mütevellî-i mezbûra yemîn teveccüh etmemekle, şehâdet-i mezbûre mûcebince meblağ-ı mezbûr yüz riyâlî kuruşun mütevellî-i mezbûra vakıf için tereke-i müteveffâ-yı mezbûrdan edâya hükm olunup mâ vaka‘a bi’t-taleb ketb olundu. Hurrire fi’l-yevmi’s-sâlis min şehri Rebî‘ilâhir li sene 1059.<br><br><br>Şuhûdü’l-hâl: Hüseyin b. Hüseyin, Bayram b. Abdullah, Yahya Bey b. Zekeriya, el-Hâc Ahmed b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=40059"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40061"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm080&bsm=rsm080b096"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm080&bsm=rsm080o315"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>