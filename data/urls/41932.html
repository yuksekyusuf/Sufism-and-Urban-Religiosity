﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 401<br>Hüküm no: 402<br>Orijinal metin no: [95a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Bey’in, İbrahim Beşe’nin elinde bulunan kölesi Yusuf’un sahibine teslim edilmesi</b><br><br>Vilâyet-i Rumeli’nde Şumnu kazâsına tâbi‘ Söğütlü nâm karye ahâlîsinden bâ‘isü’l-kitâb Ahmed Bey b. Ali nâm kimesne mahmiye-i İstanbul’da meclis-i şer‘-i hatîrde zikri âtî gulâma âbık olmak bi’l-izni’ş-şer‘î vâzı‘ü’l-yed olan İbrahim Beşe b. Mehmed nâm kimesne mahzarında üzerine da‘vâ ve takrîr-i kelâm edip işbu orta boylu, açık kaşlı, gök gözlü Rusiyyü’l-asl müslimü’l-mille Yusuf nâm şâb-ı emredi bundan akdem gāib ani’l-meclis İsmail Hoca nâm kimesneden abd-i memlûkü olmak üzere yetmiş üç guruş semen-i medfû‘a iştirâ ve kabz edip yedimde iken târîh-i kitâbdan on dört ay mukaddem mevsûf-ı mezbûr Yusuf mülkümden ibâk edip hâlâ mezbûr İbrahim Beşe yedinde bulup bi’l-istihkāk taleb eylediğimde bana teslîmden imtinâ‘ eder, suâl olunsun dedikde, [95b] gıbbe’s-suâl mezbûr İbrahim Beşe cevâbında fi’l-hakīka mevsûf-ı mezbûr Yusuf’a ber-vech-i muharrer vaz‘-ı yedini ikrâr lâkin müdde‘î-i mezbûrun vech-i meşrûh üzere müdde‘âsını inkâr edicek, müdde‘î-i mezbûrdan müdde‘âsını mübeyyine beyyine taleb olundukda udûl-i Müslimînden zikr olunan Söğütlü nâm karye ahâlîlerinden Ahmed b. Murtaza ve Ömer b. Mürüvvet nâm kimesneler li-ecli’ş-şehâde meclis-i şer‘e hâzırân olup istişhâd olunduklarında fi’l-hakīka işbu mevsûf-ı mezbûr Yusuf müdde‘î-i mezbûr Ahmed Bey’in abd-i memlûkü olduğu hâlde târîh-i kitâbdan on dört ay mukaddem mülkünden ibâk eyledi, müdde‘î-i mezbûr için mevsûf-ı mezbûr Yusuf’u merkūm İbrahim Beşe’den bi’l-istihkāk hakk-ı taleb ve ahz vardır biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle oldukdan sonra müdde‘î-i mezbûr tahlîf-i şer‘î ile tahlîf olunup mûcebince mevsûf-ı mezbûr Yusuf’u mâliki olan müdde‘î-i mezbûr Ahmed Bey’e teslîme mezbûr İbrahim Beşe’ye tenbîh birle mâ vaka‘a bi’t-taleb ketb olundu.<br><br>Fi’l-yevmi’s-sânî min-Cumâdelâhire sene sitte aşere ve mi’e ba‘de elf.<br><br>Şuhûdü’l-hâl: Mehmed Efendi b. Ahmed, İsmail Efendi el-kâtib, Ömer Efendi b. Ali, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=41931"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41933"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b401"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o598"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>