﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 322<br>Hüküm no: 403<br>Orijinal metin no: [65a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Şerife Ümmülhayr Hatun ve Rabia Hatun bt. Ahizâde Hüseyin Efendi’nin menzil hisselerini Rukiye bt. Esad Efendi’ye sattıkları </b><br><br>Bundan akdem dâric-i medâric-i rahmet-i Rahmân olan Ahîzâde Hüseyin Efendi merhûmun verâseti kerîme-i muhteremeleri fahrü’l-muhadderât Şerife Ümmülhayr Hâtun ile Râbia nâm sagīresine ve sâbıkan merhûm olan mahdûm-ı mükerremleri eş-Şerîf Mehmed Efendi’ye münhasıra olduğu şer‘an mütebeyyin ve medîne-i Hazret-i Ebî Eyyûb el-Ensârî -radiye anhu Rabbühü’l-Bârî-’de vâki‘ arsasının hazret-i mûmâ-ileyh vakfına beher sene kırkar akçe mukāta‘ası olup merhûm Emin Mustafa Çelebi nâm sâhibü’l-hayrın evkāfından icâre-i mu‘accele ve yevmî üçer akçe icâre-i müeccele ile merhûm-ı müşârün-ileyh Hüseyin Efendi tasarrufunda olan medîne-i mezbûre mahallâtından Yunus Paşa mahallesinde vâki‘ bir tarafı İbrahim Çavuş mülkü ve bir tarafı merhûm Kasım Paşa vakfı ve bir tarafı sâhil-i bahr ve bir tarafı tarîk-i âm ile mahdûd üç bâb fevkānî odaları ve dehlizleri ve deryâ üstünde iki mahzeni müştemil vakıf menzilin hakk-ı tasarrufunun sülüsânı müşârün-ileyhâ Şerife Ümmülhayr ile sagīre-i mezbûre Râbia’ya ve sülüsü dahi merhûm-ı mezbûr eş-Şerîf Mehmed Efendi’ye intikāl-i âdî ile intikāl eylediği mütebeyyin oldukdan sonra sagīre-i mezbûre Râbia’nın tesviye-i umûruna kıbel-i şer‘den mansûb vasîsi ve mûmâ-ileyhâ Şerife Ümmülhayr tarafından dahi husûs-ı âti’z-zikre vekîl olup hasm-ı câhid mahzarında müşârün-ileyhâyı ma‘rifet-i şer‘iyye ile ârifeyn olan İbrahim b. Abdullah ve Ali b. Abdullah şehâdetleri ile şer‘an vekâleti sâbite olan Nasuh Çavuş b. Ahmed mahfil-i kazâda kıdvetü’l-muhadderât zübdetü’l-muvakkarât sâhibetü hâze’l-kitâb Rukiye Hâtun bt. el-mevlâ’l-merhûm şeyhülislâm fî zamânihî, müfti’l-enâm fî evânihî Esad Efendi taraf-ı âlîlerinden kezâlik husûs-ı âti’z-zikre vekîl olup [65b] hasm-ı câhid mahzarında müşârün-ileyhâyı ma‘rifet-i şer‘iyye ile ârifeyn olan Hasan Efendi b. el-Hâc Ali ve Ahmed Efendi b. Cafer şehâdetleri ile şer‘an vekâleti sâbite olan Osman Çavuş b. Yahya mahzarında bi’l-vekâle ve bi’l-vesâye ikrâr-ı tâm ve takrîr-i kelâm edip menzil-i mezbûrdan müşârün-ileyhâ Şerife Ümmülhayr ile sagīre-i mezbûre Râbia mutasarrıfe oldukları sülüsân hisse-i mu‘ayyeneleri harâba müşrif olup kābil-i süknâ olmadığından mâ‘adâ imâret ve meremmetine aczleri olup mürûr-ı eyyâm ile bi’l-külliye intifâ‘dan kalması muhakkak olmağla bir mikdâr bedel ile âhara tefvîz olunması sagīre-i mezbûre hakkında dahi enfa‘ [ve] evlâ olmağın menzil-i mezbûrdan mûmâ-ileyhimâ Şerife Ümmülhayr ile sagīre-i mezbûre Râbia tasarruflarında olan sülüsân hisse-i şâyi‘anın hakk-ı tasarrufunu yedi bin üç yüz nakd-i râyic fi’l-vakt fıddî akçe bedel ve yevmî iki akçe icâre-i müeccele ile mezbûr Osman Çavuş’a bi’l-fi‘l vakf-ı mezbûr mütevellîsi olan işbu hâzır bi’l-meclis Halil Halîfe b. Mehmed ma‘rifetiyle tefvîz edip ol dahi müvekkilesi müşârün-ileyhâ Rukiye Hâtun için vech-i muharrer üzre tefevvuz ve kabûl eyledikden sonra mukābele-i tefvîz olan meblağ-ı merkūm yedi bin üç yüz akçeyi vekâletim ve vesâyetim hasebiyle merkūm Osman yedinden bi’t-tamâm ve’l-kemâl ahz ve kabz eyledim ba‘de’l-yevm menzil-i mezbûrdan zikr olunan sülüsân hisse mûmâ-ileyhâ Rukiye Hâtun’un dâhil-i taht-ı tasarrufu olmuşdur dedikde merkūm Nasuh Çavuş’un minvâl-i meşrûh üzre bi’l-vekâle ve bi’l-vesâye cârî ve sâdır olan ikrâr ve takrîrini vekîl-i âhar mezbûr Osman Çavuş bi’l-muvâcehe tasdîk ve bi’l-müşâfehe tahkīk edicek mâ hüve’l-vâki‘ gıbbe’t-taleb ketb olundu. Târihuhü’l-mezbûr.<br><br><br>Şuhûdü’l-hâl: Es-Sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=13820"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13822"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b322"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o491"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>