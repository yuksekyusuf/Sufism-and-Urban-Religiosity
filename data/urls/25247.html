﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 361<br>Hüküm no: 360<br>Orijinal metin no: [45b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Çelebi b. Osman’ın muhterik dükkân arsasını Hüseyin Ağa’ya sattığı</b><br><br>Mübâya‘a.<br><br>Mahmiye-i İstanbul’da Çoban Çavuşbaşı mahallesinde sâkin Mehmed Çelebi b. Osman meclis-i şer‘-i hatîrde bi’l-fi‘il yeniçeri ocağında zağracıbaşılık mansıbı ile şeref-yâb olan işbu kitâb-ı sıhhat-nisâbın sahibi umdetü’l-emâcid ve’l-ekârim câmi‘ü’l-mehâmid ve’l-mekârim el-Hâc Hüseyin Ağa tarafından ikrâr-ı âti’z-zikri tasdîka vekîl olup nehc-i şer‘î ve vech-i mer‘î üzere vekâleti sâbite olan fahrü’l-emsâl Ahmed Çelebi b. el-Hâc Mehmed mahzarında ikrâr ve takrîr-i kelâm edip akd-i âtî sudûruna dek silk-i mülkümde olup mahmiye-i mezbûrede Lâleliçeşme kurbünde Ahmed Ağa mahallesinde bir tarafdan müşteri-i mezbûr mülküne ve bir tarafdan Ali Çelebi mülküne ve bir tarafdan Mehmed nâm kimesnenin bakkāl dükkânına ve bir tarafdan tarîk-i âmma müntehî muhterik cemî‘ dükkân arsasını bi-cümleti’t-tevâbi‘ ve’l-levâhık mûmâ-ileyh Hüseyin Ağa’ya râyic fi’l-vakt yirmi beş bin akçeye bey‘-ı bâtt-ı sahîh-i şer‘î ile bey‘ u teslîm ol dahi minvâl-i muharrer üzere iştirâ ve tesellüm ve kabûl eyledikden sonra semeni olan meblağ-ı mezbûr yirmi beş bin akçeyi bi’t-tamam ve’l-kemâl yedinden alıp kabz eyledim ba‘de’l-yevm arsa-i mahdûde-i mezbûre mûmâ-ileyh Hüseyin Ağa’nın mülk-i müşterâsıdır keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’r-râbi‘ aşer min-şehr-i Ramazani’l-mübârek li-sene isnâ ve seb‘în ve elf.<br><br>Şuhûdü’l-hâl: Fahrü’l-akrân Mehmed b. Sinan, fahrü erbâbü’t-tahrîr Mehmed Efendi kâtib-i dîvân, Sarrâc Mustafa Beşe b. Yakub, Ahmed Çelebi b. Mehmed el-müezzin, Ahmed Beşe b. Mehmed, Veyis Beşe b. Mustafa, Mustafa Celil b. Mehmed kâtib-i ağa-yı dîvân ve gayruhum mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=25246"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25248"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b361"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o1021"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>