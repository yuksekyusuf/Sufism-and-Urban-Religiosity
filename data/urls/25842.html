﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 782<br>Hüküm no: 955<br>Orijinal metin no: [125b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Ahmed Ağa b. Abdullah’ın İstanbul’daki on dört adet oda ve beş adet dükkânını vakfedip Hacı Ahmed b. Abdullah’ı mütevelli tayin ettiği vakfiyesi</b><br><br>Mâ tazammanehû hâze’l-kitâb ve havâhû ve’iştemele aleyhi mantûkûhû ve fehvâhû min-te’sîsi asli’l-vakf ve’ş-şurût ve tebeyyene mesârifuhû ale’n-nemati’l-mebsût cerâ küllühû ledeyye ve vaka‘a cemî‘uhû beyne yedeyye ve innî hakemtü fîh bi’s-sıhhat ve’l-lüzûm mine’l-husûs ve’l-umûm âlimen bi-mevâki‘i’l-hilâf beyne’l-eimmeti’l-eslâf ve mürâ‘iyen li-mâ tecibü ri‘âyetuhû fi’l-hükm bi’l-lüzûmi’l-evkāf<br><br>Nemekahü’l-fakīru ileyh sübhânehû<br><br>Mehmed b. Ahmed el-müvellâ-hilâfeten<br><br>bi-medîneti Kostantıniyyeti’l-mahmiye<br><br>-Ufiye anhümâ-<br><br>Bi’smillâhi’rrahmâni’rrahîm<br><br>Hamd ü sipâs ve şükr-i bî-kıyâs ol hâlik-i âlem, râzık-ı ümem, mübdi‘-i kâinât, muhteri‘-i masnû‘ât, vâhib-i atâyâ, vâkıf-ı hafâyâ hazretlerinin dergâh-ı ‘izzetlerine mahsûs ve lâyık ve mahsûr-ı hakīkdir kâffe-i halayık-ı kavl-i kün ile deryâ-yı ademden nümâyân ve âmme-i hakāyık ol fıtratda sun‘-i bedî‘i ile kemâ-hiye zâhir ve ıyân olup bu cümleden nev‘-i Benî Âdem tâc-ı ibtihâc-ı tekrîmle mükerrem olup nicesi mazhar-ı hudâ ve fâyiz-i derecât-ı âliyât ve nicesi bezl-i sadakātıyla muhriz-i ücûr-ı hasenât oldular ve salavât-ı zekiyyât ve kıvâmât ve teslîmât-ı tayyibât meskenetü’l-nefahât fâtiha-i nübüvvet hâtime-i risâlet sadr-ı enbiyâ ve resûl, fahr-i evliyâ ve hâdî-i sübül, efdal-ı efrâd-ı beşer, şefî‘-i ehl-i rûz-ı mahşer, mekkî-i mekîn, mutâin-i emîn Muhammedü’l-Mustafa aleyhi mine’t-tahiyyât mâ hüve’l-evfâ hazretlerinin ravza-i münevvere ve türbe-i mutahharelerine olsun ki ulüvv-i zâtı âyât-ı kātı‘a ile müeyyed ve sümüvv-i sıfâtı mu‘cizât-ı sâtı‘a ile müşeyyed olup kâffe-i enâmı dâr-ı İslâma da‘vet ve menâhic-i hakk-ı mübîne irşâd ve hidâyet eyledi ve zümre-i âl-i ahbâr ve fırka-i ashâb-ı büzürgvârları üzerlerine olsun ki her biri hâmî-i himâ’-i dîn ve vâlî-i livâ-i fazl ve yakīn tarîk-i hisse-i rehbere sebîl-i hidâyete sa‘y-i tesettür oldular -rıdvânullâhi te‘âlâ aleyhim ecma‘în ve alâ-men tebi‘ahüm bi-ihsânin ilâ yevmi’d-dîn- çün bu dünyâ-yı dûn ve ferş-i bukalemun dâr-ı bevâr-bünyâdı nâ-pâydâr me’vâsı menâyâ-mesvâsı rızâya lezzeti mesûbe-i elem, sıhhati mashûbe-i sakam mansıbı nasb, rahatı ta‘b üzere idiği her zî-akl-ı selîm re’y-i sedîde vâzıh ve her zî-tab‘-ı müstakīm ve reşîde lâyihdır felâ-cerem her fitan-ı lebîbe vâcib ve fenn-i? erîbe lâzibdir ki nazar-ı ayn-ı i‘tibâr ve şuhûd ve tefahhus-ı hakīkat-i ahvâl her mevcûd ve mecârî umûrunda tefekkür ve tefâsîl-i ahvâlinde tedbîr-i kulûb-i sıhhatde dâim, âfiyetde kāim olduğu hâlde ihtilâs-ı fırsat edip kendiye cereyân eden fevâyid-i ni‘am ve feyezân eden avâyid-i keremden ba‘de’s-sarf bilâ-zarûriyât fazlasını sübül-i meberrâta îsâr ve gıbbe’l-hurûc ilâ-mühimmâtihî zâyidi vücûh-i hayrâta ihtiyâr ile iksâr-ı savâlih-i a‘mâl ve iddihâr-ı âcur-ı müsmiretü’l-bevvâl? edip alâ-heyet-i behiye-i mahşûr ve fî-cennetin âliye mübtehic ve mesrûr ola çün bu mukaddimât-ı vâcibetü’l-kabûl ve vesâyâ-yı vâzıhatü’l-medlûl Dâr-ı Saltanat-ı seniyye mahmiye-i Kostantıniyye ve vekāhallâhu ani’l-beliyyede Akbıyık mahallesinde sâkin umdetü erbâbü’l-mecd ve’l-kerem zübdetü ashâbi’l-izzi ve’ş-şiyem fahrü’l-emâcid ve’l-ekârim câmi‘ü’l-mehâmid ve’l-mekârim tâlibü’l-hayrât ve’l-hasenât râgıbü’l-mesûbât ve’l-meberrât el-mahfûfu bi-sunûf-i avârifi’l-meliki’l-âlih el-Hâc Ahmed Ağa b. Abdullah -dâme mecduhû- derûnunda karâr ve gûş-ı hûşunda gûşvâr olmağla “innemâ ye‘muru mesâcida’llâhi men âmene billâhi” mazmûn-ı sa‘âdet-meknûndan âgâh olup mahmiye-i mezkûrede mahalle-i mezkûre civarında Kabasakal Sinan Ağa mahallesinde vâki‘ yine merhûm Kabasakal Sinan Ağa mescidini ta‘mîr ve havâlisinde ahâlîsi kesîr olmağla bi’l-izni’s-sultanî mescid-i mezkûru vaz‘-ı minber-i münîr ile ikāmet-i Cum‘a için câmi‘-i şerîf ve ma‘bed-i latîf kılmağla mesâlihini i‘dâd, mal-ı fukarâya imdâd olmağın bi’n-niyyeti’s-sâfiyye ve’t-taviyyeti’l-vâfiye cemî‘ akārîr ve tasarrufâtı nâfize ve hâyize ve cümle-i tekārîr ve teberru‘âtını sıhhati hâyende olduğu hâlde meclis-i şer‘-i şerîf-i celiyyü’l-bürhân ve mahfil-i dîn-i münîf-i kaviyyü’l-erkân sânehallâhu te‘âlâ mâ te‘âkübe’l-livânda zikri âtî [126a] vakfına li-ecli’d-da‘vâ ve’t-tescîl ve li-itmâmi emrihi’l-cezîl mütevellî nasbedip tevliyeti kabûl eden el-Hâc Ahmed b. Abdullah mahzarında tav‘an ikrâr-ı sahîh-i şer‘î ve i‘tirâf-ı sarîh-i mer‘î kılıp enfes-i emvâl ve atyeb-i menâlimden zikri âtî vakfımın sudûruna değin yedimde ve taht-ı tasarrufumda muntazam mülk-i mahzım ve hakk-ı sırfım olup yine mahmiye-i Kostantıniyye’de ( ) mahallesinde vâki‘ bir tarafı Kâtib Musa Efendi Vakfı’na ve bir tarafı Saraylı Hatun bt. Abdullah mülküne ve bir tarafı ( ) vakfı olan odalara ve bir tarafı tarîk-i âmma müntehî vasatı tarîki hâsılı her biri fevkānî ve tahtânî ikişer beyti ve tahta-pûş ve havluyu ve kenîfi müştemil on dört bâb mütezevvicîn odalarını ve beş bâb dükkânları muhtevî cemî‘ akārlarımı dâhiliye ve hâriciye zükire ev lem yüzker sutira ev lem yustar kâffe-i hukūk ve mensûbât ve merâfıkı ve âmme-i menâfi‘ ve müştemilât ve tarâyıkı ile -mütevessilen-bih ilâ hâlikı’l-vedûdi’l-kerîm ve münzeri‘an bîh ilâ râziki’ş-şekûri’l-alîm el-mağfiretü ve’l-afve yevme lâ-yenfa‘u mâlün ve lâ-benûn illâ men etâ’llâhe bi-kalbin selîm- zikri câ’î şurûtum üzere vakf-ı sahîh ile vakf ve tesbîl ve te’bîd ve habs ve sadaka ve tahlîd eylediğimden gayrı ahlas-ı mâlımdan ve enfes-i menâlimden te’kîden li’l-asl ve tavzîhan li’l-kül nısfı iki bin esedî cem‘an dört bin esedî guruş dahi ifrâz ve temyîz edip vakf-ı habs ve tesbîl ve sadaka ve te’bîd eylediğimden sonra cemî‘ akār-ı meşrûhu fâriğan ani’ş-şevâgil ve’l-mevâni‘ ve cemî‘ dört bin esedî guruşu mütevellî-i mezkûra teslîm-i sahîh ile teslîm eyledim ol dahi vakfiyet üzere bi’t-tevliye tesellüm ve kabz eylediğinden sonra şöyle şart eyledim ki zikrolunan cemî‘ on dört bâb odalarının her biri icâre-i mu‘accele ve beher yevm bir buçuk akçe ücret-i mü’eccele ve beş bâb dükkân ki biri berber dükkânıdır ol dahi icâre-i mu‘accele ve beher yevm bir buçuk akçe ücret-i mü’eccele ile ve mâ‘adâ dört bâb dükkân her biri icâre-i mu‘accele ve beher şehr yirmi beş akçe ücret-i mü’eccele ile îcâr oluna ve meblağ-ı mezkûr dört bin esedî guruş dahi yed-i mütevellî ile onu on bir bir pul hesâbı üzere rehn-i kavî ve kefîl-i melî ve lede’z-zarûre ehadühümâ ile iktifâ olunup sahib-i yesâr kimesnelere idâne olunup beher sene devr-i şer‘î ile istirbâh ve istiğlâl oluna ve mutlak akār makūlesi rehin alınmaya -meğer arsa-i sırfa-i hâliye ola- ve mütevellî-i vakf-ı mezkûr idâne ve istifâda esedî verip esedî ala ve zikrolunan akārın icâre-i mü’eccelesinden ve meblağ-ı mezkûrun murâbahasından hâsıl olan rey‘ ve galleden yevmî on akçe cihet-i tevliyet ve yevmî altı akçe cihet-i nezâret ve yevmî iki akçe cihet-i kitâbet ve yevmî üç akçe cihet-i cibâyet olup ba‘dehû tevliyet-i vakf-ı mezkûr ve vazîfe-i mezkûre ile mezbûr el-Hâc Ahmed’e nezâret dahi imâm-ı sultanî olanlara meşrût olup vazîfe-i mesfûreye mutasarrıf olan ve kitâbet dahi sahib-i kalem ve hesâb emîn ve müstakīm kimesneye ve cibâyet dahi mukdim ve perhizkâr kimesneye verilip her biri kemâ-yenbagī emânet ve sedâd ile hizmet maâşları edâda sonra ta‘yîn olunan vazîfelerine müstahık ola ve nâzır olan kimesne her sene mütevellînin celbi ve dakīk muhâsebesini huzûr-ı mürtezika-i âtîde göre ihtilâf-ı fâhiş olup kābil-i ıslâh olmadığı mahâlde hâkim-i şer‘-i şerîfe ref‘ eyleyip fasl ü hasm oluna ve yine şöyle şart eyledim ki cemî‘ galle-i vakf-ı mezbûrdan yevmî sekiz akçe ile câmi‘ eylediğim zikrolunan Kabasakal Sinan Ağa mescidinde fukarâ ve ulemâdan mücevvid ve kitâb-ı salâta âlim bir müteverri‘ kimesne hatîb olup minberde kırâet-i hutbe ve ikāmet-i Cum‘a edip vazîfe-i mezkûreye [126b] mutasarrıf ola ve üç nefer fukarâ ve ulemâdan dahi devirhân olup salât-ı Cum‘a’dan mukaddem her biri cehren ve müctemi‘an mahfil-i câmi‘-i mezkûrda tilâvet-i Kur’ân eyleyip ser-mahfil olan kimesne galle-i mezkûreden yevmî on akçeye ve bâkī iki nefer devirhânların her biri yevmî ikişer akçeye müstahık ola ve hatîb-i Cum‘a ser-mahfil olup ser-mahfillik merâsimini ri‘âyet eyleye ve evkāt-i hamse mü’ezzini olan kimesne de yevm-i Cum‘a’da edâ-i te’zîn edip galle-i mezkûreden yevmî dört akçeye müstahık ola ve fukarâdan te’zîne kādir hoş-âvâz kimesne dahi Cum‘a mü’ezzini olup evkāt-ı hamse mü’ezzini ile ma‘an i‘lâm-ı Cum‘a için vakt-i salâda acelû bi’s-salâti nidâsını vakt-i Cum‘a’da merâsim-i te’zîn-i Cum‘a’yı îfâdan sonra galle-i mezkûreden yevmî iki akçe vazîfeye müstahık ola ve yine fukarâdan bir kimesne dahi bir buçuk akçe ile devirhânlar kırâet-i Kur’ân’dan fâriğ oldukdan sonra mu‘arrif olup âdet-i me’lûfe-i ma‘rûfe üzere du‘â eyleyip galle-i mezkûreden bir buçuk akçe vazîfeye müstahık ola ve yine câmi‘-i mezkûrun kayyûmına dahi galle-i mezkûreden yevmî bir akçe vazîfe verile ol dahi vakt-i Cum‘ada feth-i bâb-ı câmi‘ ve kenîfi tathîr ve vâzı‘-ı seccâde-i hatîb ve hıfz-ı minber-i münîr eyleyip vazîfe-i mezkûreye müstahık ola ve yine şöyle şart eyledim galle-i vakf-ı mezkûrumdan yevmî on iki akçe vazîfe ile seb‘a aşereyi tekmîl edip şeyhinden mücâz fukarâ-ı kurrâdan bir sâlih ve mütedeyyin rev‘â-bîn? kimesne dahi câmi‘-i mezkûrda şeyh-i kurrâ olup haftada üç gün tecvîd-ı vücûh-ı kırâete tâlibleri ikrâ ve ta‘lîm-i vücûh-ı kırâet eyleyip vazîfe-i mezkûreye müstahık ola ve kable’l-kırâe tâlibîne i‘âde-i sebk ve ahz-ı tecvîde elyak etmeğe yine fukarâ-i kurrâ-i kâmilinden bir kimesne dahi yevmî iki akçe vazîfe ile mu‘îd olup kemâ-yenbagī hizmet-i i‘âdei edâ ve îfâdan sonra vazîfe-i mezkûreye müstahık ola ve yine galle-i vakf-ı mezbûrdan yevmî on iki akçe vazîfe ile fünûn-ı şettâda bir âlim-i âmil-i sâlih ve kâmil kimesne dahi ders-i âm olup haftada on gün tâlibîne talebleri olup fünûn-ı şettâdan min-gayrı menba‘ ta‘lîm-i ulûm eyleyip tekâsül ve ihmâlden ictinâb edip vazîfe-i mezkûreye müstahık ola ve yine şöyle şart eyledim ki galle-i mezkûreden yevmî on akçe vazîfe ile tefsîr ve hadîsde mâhir tezkîr ve takrîrde kādir ehl-i sünneti tefrikadan müctenib mâ-lâya‘nî makūlesini gayr-ı mürtekib kimesneden haftada bir gün ba‘de salâti’z-zuhr câmi‘-i mezkûrda vaz‘ olunan kürsü üzerinde hâzırûn olan cemâ‘ate va‘az ü nasîhat ve şerâyit-i salâtı beyân ve hac [ve] zekât ve savm ıyân eyleyip tarîk-i ehl-i sünnete hidâyet eyleyip vazîfe-i mezkûreye müstahık ola ve yine şöyle şart eyledim ki galle-i mezbûreden yevmî üç akçe vazîfe ile câmi‘-i mezkûrda evkāt-ı hamse imâmı beher yevm ba‘de edâ’i salâti’s-subh hazır olan cemâ‘at-i Müslimîne ba‘de’d-du‘â’i’l-ma‘rûf cehren ve tertîlen bir kere sûre-i Yâsinü’ş-şerîf ve ba‘de salâti’z-zuhr Âmene’r-rasûl ma‘a üç İhlâs-ı şerîf ve ba‘de salâti’l-asr sûre-i Enbiyâ’yı cehren tilâvet ve kırâet edip sevâbını rûhum ve sâir ervâh-ı müminîn ve müminâta ihdâ eyleyip vazîfe-i mezkûreye müstahık ola ve galle-i vakf-ı mezbûrdan beher sene leyle-i beratda yirmi beş vakıyye balmumu iştirâ olunup mihrâbın iki cânibinde vaz‘ oluna ve sene-i âtiyyede kusûr kalan mumun üzerine zam olunup yine yirmi beş vakıyye ola ve câmi‘-i mezbûrda kendim binâ eylediğim mevâzi‘ ta‘mîre muhtâc oldukda galle-i vakf-ı mezbûruyla imâret edeler [127a] ve hasır iktizâ etdikde hasır alınıp câmi‘-i şerîfe vaz‘ oluna ve yine şöyle şart eyledim ki meblağ-ı mezkûr-ı mevkūfumun minvâl-i meşrûh üzere rey‘ine mu‘âdil rey‘ ve galleli mahmiye-i mezkûrede arsa ve akār bulunursa ol meblağ ile akār ve arsa iştirâ olunup meblağ-ı mevkūf mekânında vakıf olup ecr-i misli ile îcâr olunup hâsıl olan ücreti sâbıku’z-zikr akār ücretiyle halt olunup mesârif-i mezkûreye sarf oluna ve yine şöyle şart eyledim ki her bâr ki zikrolunan akār ve meblağ-ı mezbûr ile iştirâ olunacak akār mu‘tâd olunan icâre-i mu‘accele ile verildikde hâsıla olan icâre akçesin minvâl-i meşrûh üzere onu on bir bir pul hesâbı üzere yed-i mütevellî ve ma‘rifet-i nâzır ile rehn-i kavî ve kefîl-i melî ile istibdâl ve istiğlâl olunup hâsıl olan rey‘ ve gallesi ile akār iştirâ oluna ve her bâr akār mahlûlleri icâre-i mu‘accele ile îcâr olundukda mu‘accelen bu üslûb ile istimlâk olunup hâsıl olan galle ile yine ke’levvel akār iştirâ oluna ve vakf-ı mezbûr Abdülvehhab Efendi b. Abdurrahman ve Mehmed Efendi b. eş-Şeyh Ali vâ‘iz ve şeyh-i kurrâ ve ders-i âm ve sâir ehl-i vezâ’if ve Kabasakal mahallesi imâmı ve ahâlîsi hasbî nâzır olalar ve şartının turûku ve tebdîl ve tağyîr ve taklîl ve teksîr merreten ba‘de uhrâ yedimde ve meşiyetimde ola ve mürûr-ı eyyâm ile şerâyit-i mezkûreye ri‘âyet mümkün olmazsa rey‘ ve galle mutlak fukarâ-i Müslimîne sarf oluna deyü kelâmını itmâm ve şurûtunu bu vechile hatm ü ibrâm edip mütevellî-i mûmâ-ileyh dahi vâkıf-ı müşârün-ileyhi tesellüm-i mevkūf-ı mesfûrda vichâne tasdîk ve şifâhen tahkīk etdikden sonra vâkıf-ı müşârün-ileyh ahsena’llâhu te‘âlâ ileyh kelâm-ı vifâkdan semt-i hilâfa âzim ve vech-i âtî üzere husûmete câzim olup vakıf ve akār imâm-ı muhtâr-ı muktedâ-yı küll reh-nümâ-i sübül sirâcü’l-ümme kâşifü’l-gumme Ebû Hanife-i Kûfî cüziye bi’l-hayr ve kûfiye hazretleri katlarında vakıf ve akār vech-kār ve nehc-vâr üzere eğerçi sahîh olmuşdur lâkin lüzûmu olmadığı hod beyne’l-eimme sarîhdir ve vakf-ı nükūd ve ona müteferri‘a şurût ve kuyûd dahi inde’l-eimmeti’s-selâse bâtıl idiği muhakkak olmağın zikrolunan cemî‘-i vakfımdan rücû‘ eyledim deyü vakf-ı mezkûrunu mütevellî-i mezkûrdan istirdâd edecek mütevellî-i mezkûr müvekkilen ale’llâhi’ş-şekûr cevâb-ı bâ-savâba mütesâddî olup eğerçi cemî‘ hicâca vâkıf-ı mûmâ-ileyh mukarrir ve cemî‘ kütübde musattardır lâkin vakf ve akār imâm-ı hudâ-yı zîverây ve ihtidâ Ebû Yusuf imâm-ı sânî katında mücerred lafz-ı vakaftü ile câiz ve lüzûmu hâiz idiği inde’l-fukahâ’i’n-nübehâ âşikâr ve hüveydâdır. Husûsan ba‘de’d-teslîm ile’l-mütevellî inde’l-İmâm Muhammed b. el-Hasan eş-Şeybânî aleyhi’r-rahmetü yesbeğa’l-mennân sıhhat ve lüzûm biri birlerini müstelzim idiği vâzıh ve inde’l-eimme münkeri fâzihdir ve vakf-ı nükūd İmâm Züfer aleyhi rahmetullâhi’l-aliyyü’l-ekberden tilmizi İmâm Abdullah el-Ensârî rivâyeti üzere sahîh idiği sarîhdir deyü vakf ve akār ve nükūdu redden imtinâ‘ ve vâkıf-ı mûmâ-ileyhi bu vechile vefâ edip vakf-ı akār-ı sâbık ve mârrın sıhhatine ve lüzûmuna ve nükūd-ı meşrûhanın ve şurût-ı mezkûresinin sıhhatine hükm-i şer‘î iltimâs ricasıyla sadr-ı kitâbı kalem-i müşgîn-fâmı ile tevşîh eden hâkim-i âdil ve fâsıl, fâzıl-ı gayr-ı muâdil hazretleri huzûrlarında ma‘a’l-vâkıf el-mûmâ-ileyh mürâfa‘a-i sahîh eylediklerinde hâkim-i mûmâ-ileyh ahsena’llâhu te‘âlâ eliyh hazretleri tarafeynin kelâmını ısgā ve taraf-ı vakfı [127b] min-külli’l-vücûh tercîhde evlâ göricek imâmeyn-i hümâmeyn bedreyn-i münîreyn Ebû Yusuf ve Muhammed b. el-Hasan mezheb-i şerîfe ve re’y-i münîfleri üzere şerâyit-i hükmü mürâ‘î olduğu hâlde vakf ve akār-ı mezkûrun sıhhat lüzûmuna ve vakf-ı nükūd-ı mezkûrun ve şurûtunun sıhhatine gāyet-i mezkûre ile mahzar-ı vâkıf-ı müşârün-ileyhde hükm-i sahîh-i şer‘î ve kazâ-i sarîh-i mer‘î kılıp vakf-ı akarda vâkıf-ı mûmâ-ileyh min-külli’l-vücûh mâ-lezime ve tedârük-i cevâbda ebkem olduğundan sonra vakf-ı nükūd-ı mezkûrede vâkıf-ı müşârün-ileyh lâ-zâle beyne’l-enâm müşârün-ileyh i‘âde-i kelâm ve bast-ı merâm edip eğerçi vakf-ı nükūd ona müteferri‘a şurût ve kuyûd ile bi’l-hükmi’l-meşkûr sıhhat-pezîr olduğu gayr-ı setrdir lâkin inde’l-imâmi’l-hümâm Ebû Hanife Numan b. Sâbit aleyhi rahmetullâhi bi-adedi’s-sevâbit sıhhat-i lüzûmuna cedâ eylediği beyân olduğu üzere hüveydâdır bu vechile benim için bâb-ı rücû‘ meftûh ve istirdâd emr-i meşrû‘dur deyü tekrâren da‘vâ-yı rücû‘ ve istirdâd edecek mütevellî-i pâk-derûn yine bî-pâk hâk-nümûna müteveccih olup eğerçi hâl bu minvâl üzeredir lâkin emr-i vakıfda her kaçan libâs-ı sıhhatle mütelebbis ola pes imâmeyn-i hümâmeyn Ebû Yusuf ve Muhammed b. el-Hasan eş-Şeybânî mezhebleri üzere sıhhat müfârık-ı lüzûm olduğu emr-i meczûmdur öyle olucak imâmeyn-i mezkûreyn mezhebleri üzere vakf-ı nükūd-ı mezkûr sahîh ve lâzımdır deyü yine redden ibâ eyleyip tekrar hâkim-i mûmâ-ileyhe mürâfa‘a-i sahîha eylediklerinde hâkim-i mûmâ-ileyh -esbağallâhu ni‘amehû aleyh- hazretleri hükm-i sâbıkını kazâ-i lâhık ile ihkâma âzim olup imâmeyn-i mûmâ-ileyhimâ mezheb-i münîfleri üzere vakf-ı nükūd-ı mezkûrun lüzûmuna bahr-i hükm-i sahîh-i şer‘î eyleyip min-ba‘d cemî‘ vakfeyn-i mezkûreyn bil-hükmi’l-mezkûr hilâf ve ihtilâfdan berî ve kâffe-i zaman ve âvân sıhhat-i lüzûmda ahrâ olup ebede’l-ebed ve mürûre’l-meded bir vechile nakz, tebdîl ve tağyîre [mecâl] muhâl ve mümteni‘ü’l-ihtimâl oldu ve “men beddelehû ba‘demâ semi‘ahû fe-innemâ ismühû ale’l-lezîne yübeddilûnehû innallâhe semî‘un alîm” ve ecrü’l-vâkıf ale’l-hayyü’l-cevâdi’l-kerîm cerâ zâlik ve hurrire ve vaka‘a’l-hükmü ve’l-kazâ ve’l-işhâd aleyh ve kefâ billâhi şehîden<br><br>Fi’l-yevmi’l-hâdî ve’l-işrîn min-Zilka‘deti’ş-şerîfe li-sene isneteyn ve seb‘în ve elf.<br><br>Şuhûdü’l-hâl: Efdalü efâdılı’l-müderrisîn Ahmed Efendi b. Muhyiddin, Umdetü’l-meşâyihi’l-kirâm Ahmed Efendi b. Ali, Umdetü’s-sâlikîn Şeyh Abdülvehham Efendi b. Ali, Umdetü’l-emâsil ve’l-a‘yân Ahmed Ağa b. ( ) ser-bevvâbân-ı Dergâh-ı âlî, Zahru’l-vâsılîn Şeyh Mehmed Efendi b. Ali, Fahrü’l-eimme Mehmed Efendi b. Ahmed bi-câmi‘-i Kabasakal, mefharu’s-sulehâ Üveys Efendi b. Hüseyin, Fahrü’l-eşbâh Mustafa Ağa b. Mehmed, Umdetü’l-a‘yân Mustafa Çelebi b. Muhyiddin, Umdetü’l-eşbâh Mehmed Ağa b. ( ) ser-muhzırân hâlâ.</p>          <br><a title="Önceki sayfa" style="text-decoration:none" href="./ayrmetin.php?idno=25841"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25843"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b782"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o940"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>