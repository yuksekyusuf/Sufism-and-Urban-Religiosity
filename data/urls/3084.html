﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 168<br>Hüküm no: 140<br>Orijinal metin no: [19b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kerime bt. Hızır kendisine intikal eden ev hissesini damadı Osman b. Mehmed’e sattığı</b><br><br>Husûs-ı âti’l-beyânın mahallinde ketb u tahrîri için savb-ı şer‘den bi’l-iltimâs irsâl olunan Ebûbekir Efendi b. el-Hâc Abdülkerim mahmiye-i İstanbul’da Çelebioğlu mahallesinde sâkine Kerime bt. Hızır nâm hâtunun menziline varıp zeyl-i kitâbda muharrerü’l-esâmî müslimîn huzûrlarında akd-i meclis-i şer‘-i şerîf eyledikde mahalle-i mezbûrede sâkin iken bundan akdem vefât eden nakkāş Hasan Çelebi b. Mustafa nâm kimesnenin verâseti zevce-i metrûkesi mezbûre Kerime Hâtun ile sulbiye kebîre kızı Emetullah nâm hâtuna münhasıra olup kable’l-kısme mezbûre Emetullah dahi fevt olup verâseti zevci el-Hâc Osman b. Mehmed ile vâlidesi mezbûre Kerime’ye münhasıra ve tashîh-i mes’eleleri bi tarîki’l-münâsahati’ş-şer‘iyye on altı sehimden [ibâret] olup sihâm-ı mezbûreden yedi sehimi mezbûr el-Hâc Osman ve dokuz sehimi merkūme Kerime’ye isâbet eylediği şer‘an zâhir ve müte‘ayyin oldukdan sonra mezbûre Kerime Hâtun zâtı Hasan Çelebi b. Abdullah ve el-Hâc Mustafa b. Abdullah ta‘rîfleriyle ba‘de’l-mu‘arrefe meclis-i ma‘kūd-ı mezbûrda râfi‘ü hâze’l-kitâb mezbûr el-Hâc Osman mahzarında ikrâr-ı tâm ve takrîr-i kelâm edip müteveffâ-yı mezbûr Hasan Çelebi’nin terekesinden olup medîne-i Galata’ya tâbi‘ kasaba-i Tophâne’de el-Hâc Memiş mahallesinde vâki‘ bir tarafdan Mehmed Çelebi b. Ali mülkü ve bir tarafdan Ayşe Hâtun mülkü ve iki tarafdan tarîk-i âm ile mahdûd fevkānî bir bâb oda ve bir sofa ve tahtânî bir oda ve cüneyne ve bi’r-i mâ ve kenîfi müştemil mülk menzilden hesâb-ı mezkûr üzre irsen bana isâbet eden dokuz sehim hisse-i şâyi‘amı bi cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-i bâtt-ı sahîh-i şer‘iyye ile mezbûr el-Hâc Osman’a altı bin akçeye bey‘ ve temlîk ve teslîm edip ol dahi iştirâ ve kabûl ve temellük ve tesellüm eyledikden sonra semen-i mezbûr altı bin akçeyi mezbûr el-Hâc Osman yedinden tamâmen ahz u kabz eyledim fî mâ ba‘d menzil-i mezbûrun mecmû‘u merkūm el-Hâc Osman’ın irsen ve şirâen mülk-i mahzı ve hakk-ı sırfı olmuşdur benim alâka ve medhalim kalmadı keyfe mâ yeşâ mutasarrıf olsun dedikde gıbbe’t-tasdîki’ş-şer‘î vâki‘ hâli Mevlânâ-yı mezbûr mahallinde tahrîr ba‘dehû ma‘an ba‘s olunan Mehmed b. Ahmed ve İsmail b. Mustafa ile meclis-i şer‘a gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’s-sâlis min şehri Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Fazlı Efendi b. Mehmed el-İmâm, Mustafa Efendi b. Fazlı Efendi, Mi‘mâr Mehmed Çelebi b. Ahmed, Ahmed Halîfe b. Mehmed, Ömer Çelebi b. Hızır. </p>          <br><a title="Önceki sayfa" style="text-decoration:none" href="./ayrmetin.php?idno=3083"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3085"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b168"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o767"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>