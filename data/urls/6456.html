﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 257<br>Hüküm no: 240<br>Orijinal metin no: [34a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hıristodoli v. Corci’nin istiğlâl yoluyla Emine Hatun’dan borç aldığı</b><br><br>İstiğlâl<br><br>Mahrûse-i Galata muzâfâtından kasaba-i Kasımpaşa’da Tatavla nâm karye sâkinlerinden Hıristodoli v. Corci nâm zimmî meclis-i şer‘-i hatîr-ı lâzımü’t-tevkīrde mahmiye-i İstanbul’da Cerrâhpaşa Câmi‘-i şerîfi civârında el-Hâc Ahmed mahallesinde sâkine ve zâtı bi’t-ta‘rîfi’ş-şer‘î ârifân Ali Çelebi b. Abdülhalim ve Hacı Kasım b. Ömer nâm kimesne ta‘rîfleriyle mu‘arrefe olan râfi‘atü hâze’l-kitâb Emine Hatun bt. Ahmed mahzarında ikrâr-ı tâm ve takrîr-i kelâm edip istiğlâl-i âti’z-zikrin sudûruna değin yedimde mülk ve hakkım olup sâlifü’z-zikr karyede vâki‘ bir tarafdan benim âhar mülk menzilim ve bir tarafdan Argiri v. Mihal mülkü ve bir tarafdan tarla ve bir tarafdan tarîk-i âm ile mahdûd ve fevkānî iki bâb oda ve tahtânî iki bâb oda ve bir bi’r-i mâ ve bir mikdâr eşcâr-ı müsmire ve gayr-ı müsmireyi hâvî bahçeyi müştemil mülk menzilimi fârigan ani’ş-şevâgil cemî‘ tevâbi‘ ve levâhıkıyla mezbûre Emine Hatun’a bi-tarîkı’l-istiğlâl beş yüz guruşa bey‘ ve teslîm eylediğimde ol dahi ber-vech-i muharrer iştirâ ve tesellüm ve kabûl eylediklerinden sonra semeni olan meblağ-ı mezbûr beş yüz guruşu mezbûre Emine Hatun yedinden tamâmen ahz u kabz eylediğimden sonra mezbûre Emine Hatun menzil-i mahdûd-ı mezkûru ba‘de’t-tahliyeti’ş-şer‘iyye ve’t-tekābuzü’l-mer‘î târîh-i kitâbdan iki sene tamâmına değin yüz elli guruşa bana îcâr ve teslîm eylediğinde ben dahi ber-vech-i muharrer istîcâr ve kabûl eyledim dedikde gıbbe’t-tasdîkı’ş-şer‘î mesfûr Hıristodoli meclis-i şer‘de zikri mürûr eden Hacı Ahmed mahallesi sâkinlerinden Osman Çelebi b. Ömer nâm kimesne mahzarında i‘âde-i kelâm edip mebî‘-i mezbûr hakīkatde rehin ve meblağ-ı mezbûr mezbûre Emine Hatun’a zimmetimde edâsı lâzım deynim olmağla meblağ-ı mezbûr ile ücret-i merkūme[yi] müddet-i mezkûre tamâmında mezbûre Emine Hatun’a edâ edemezsem menzil-i mezkûru sûk-ı sultânîde müzâyede ile ba‘de’n-nidâ ve inkıtâ‘ semen-i misliyle âhara bey‘ ve teslîm ve semenini ba‘de’l-kabz deyn-i mezkûr ile ücret-i merkūmeyi mezbûre Emine Hatun’a edâ ve teslîm fazla kalır ise bana îsâl ve teslîme ve bunlar mutavakkıf olduğu umûrun küllîsine küllemâ aziltüke fe-ente vekîlî mefhûmu üzere azl ü in‘izâlden masûne ve akd-i rehinde meşrûta vekâlet-i devriye ile mezbûr Osman Çelebi’yi tarafımdan vekîl ve nâib-i menâb nasb u ta‘yîn eyledim dedikde mezbûr Osman Çelebi dahi ber-vech-i muharrer vekâlet-i mezbûreyi kabûl ve merâsimini edâya ta‘ahhüd ve iltizâm etmeğin mâ hüve’l-vâki‘ bi’t-taleb ketb ve terkîm olundu.<br><br>Fi’l-yevmi’s-sâmin min-Saferi’l-hayr li-sene selâse ve hamsîn ve mi’e ve elf.<br><br>Şuhûdü’l-hâl: el-Hâc Mustafa b. el-Hâc Mehmed, Ali Çelebi b. Abdullah, Hüseyin Çelebi b. Hacı Mehmed, Süleyman b. Abdullah, Hasan Beşe b. Abdullah, Hacı Süleyman b. Abdullah, el-Hâc Kasım b. Ömer ve Ali Çelebi b. Abdülhalim ve Ali b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=6455"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6457"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o649"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>