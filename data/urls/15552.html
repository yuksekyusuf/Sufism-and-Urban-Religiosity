﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 195<br>Hüküm no: 170<br>Orijinal metin no: [26a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vildan bt. Abdullah ile üvey kızı Havva bt. Hasan’ın müşterek evlerinin aralarında paylaştırılması</b><br><br>Zikri âtî menzilin ba‘de’l-keşf ve’l-mesâha taksîm ve ifrâz ve ketb ve tahrîri iltimâs olunmağın savb-ı şer‘-i münîrden mevlânâ Mehmed Efendi b. Nasuh irsâl olunup ol dahi hâssa mi‘mârlarından Üstâd Ali Beşe b. Abdullah ve sâir sukūf ve ebniye ahvâline vukūf ve şu‘ûru olup zeyl-i kitâbda muharrerü’l-esâmî müslimîn ile medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de Emir Buhârî mahallesinde vâki‘ bir tarafı Şaban Efendizâde Abdullah Efendi tasarrufunda olan bahçe ve bir tarafı Mevkūfâtî Mustafa Efendizâde bahçesi ve bir tarafı İmâm el-Hâc Mehmed b. Ali tasarrufunda olup Hatice Hanım vakfı’ndan olan menzil ve bir tarafı tarîk-i hâs ile mahdûd bir fevkānî oda ve bir ahırı ve bir sundurma ve bi’r-i mâ ve kenîfi ve eşcâr-ı müsmire ve gayr-ı müsmire bahçeyi müştemil olup arsasının merhûme Âişe Hâtun nâm sâhibetü’l-hayrın vakfına senede yirmi beş akçe ücret-i müeccelesi olup binâsı mülk olan menzil-i mezkûra varıp müslimîn-i mezkûrîn huzûrunda akd-i meclis-i şer‘-i mübîn eyledikde menzil-i mezkûrda sâkine işbu râfi‘ateyi’r-rakīm Vildan bt. Abdullah ile üvey kızı Havva bt. Hasan nâm hâtunlar meclis-i ma‘kūd-ı mezkûrda her biri takrîr-i kelâm ve ta‘bîr ani’l-merâm edip işbu menzil ale’l-iştirâki’s-seviy mülk-i mevrûsumuz olup lâkin bu âna değin her birimizin nısf hissesi müte‘ayyin ve müfrez olmamağla menzil-i mezkûr huzûr-ı müslimînde taksîm ve her birimizin nısf hisse-i şer‘iyyesi ifrâz olunup her birimizin hissesine alâmet-i fâsıla nasb ve ta‘yîn olunması matlûbumuzdur dediklerinde mi‘mâr-ı mezbûr Ali Beşe meclis-i ma‘kūd-ı mezbûrda menzil-i mezkûrdan fevkānî bir bâb oda ma‘ahû zemîni mesâha eyledikde tûlen on zirâ‘ ve arzen beş zirâ‘ bi hesâb-ı terbî‘î elli zirâ‘a bâliğ olup ve yine menzil-i mezkûrdan bir köhne ahırı ve bir sundurmayı zemînler ile ma‘an mesâha eyledikde tûlen on dört ve arzen beş zirâ‘ bi hesâb-ı terbî‘î yetmiş zirâ‘a bâliğ olup ve yine menzil-i mezkûr müştemilâtından arsa-i sırfamı mesâha eyledikde tûlen ve arzen bi hesâb-ı mezbûr dört yüz kırk altı zirâ‘a bâliğ olduğu mütehakkik oldukdan sonra menzil-i mezkûrdan binâ ma‘a zemîn elli zirâ‘ bir bâb oda-i mezkûre ile arsa-i sırfa-i mezkûreden iki yüz yirmi üç zirâ‘ arsa ifrâz olunup mezbûre Havva’nın menzil-i mezkûrdan nısf hisse-i şer‘iyyesi için ta‘yîn ve tahsîs ve alâmât-ı fâsıla vaz‘ olundu. Yine menzil-i mezkûrdan binâ ma‘a zemîn olan sâlifü’z-zikr ahır-ı mezbûr ve sundurma-i mezbûre ve bi’r-i mâ ve arsa-i sırfa-i mezkûreden iki yüz yirmi üç zirâ‘ arsa-i sırfa dahi ifrâz olunup mezbûre Vildan’ın menzil-i mezkûrdan olan nısf hisse-i şer‘iyyesi için ta‘yîn ve tahsîs ve alâmât-ı fâsıla nasb ve vaz‘ olunduğunu mevlânâ-yı mezbûr mahallinde tahrîr ba‘dehû ma‘an irsâl olunan Mehmed b. Eyüb ile meclis-i şer‘a gelip alâ vukū‘ihi inhâ ve takrîr etmeğin mâ vaka‘a kayd şüd. Fi’l-yevmi’s-sâlis aşer min Ramazâni’l-mübârek li sene tis‘în ve elf.<br><br><br>Şuhûdü’l-hâl: El-Hâc Mehmed Efendi b. Ali el-İmâm, Mahmud Çelebi b. Ahmed, Mehmed b. Mahmud, Ahmed b. Hüseyin, Yusuf b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=15551"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15553"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b195"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o708"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>