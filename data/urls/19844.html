﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 37 Numaralı Sicil (H. 1022 - 1024 / M. 1613 - 1615)<br>cilt: 37,&nbsp;sayfa: 35<br>Hüküm no: 2<br>Orijinal metin no: [1b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yeniçeri Cafer Beşe b. Abdullah’ın İbrahim Ağa b. Abdülmennân’da alacağı olmaması</b><br><br>Dergâh-ı âlî yeniçerilerinden Cafer Beşe b. Abdullah meclis-i şer‘-i hatîr-i lâzımü’t-tevkīrde, işbu hâfız-ı hâze’l-kitâb fahrü’l-akrân İbrahim Ağa b. Abdülmennân muvâcehesinde takrîr-i kelâm ve ta‘bîr ani’l-merâm edip, zevcem olup evân-ı rüşde dâhile olmadan vefât eden merhûme Hatice bt. Osman nâm sagīrenin mezbûr İbrahim Ağa vasiyy-i muhtârı olup, babası mezbûr Osman’dan irs-i şer‘le intikāl eden hissesine vâzı‘ü’l-yed iken mezbûr Hatice fevt olup, verâseti bana ve vâlidesi Üftâde Hâtun’a ve li ebeveyn kız karındaşı Âişe’ye ve li ümm karındaşı Mehmed’e münhasıra oldukda vasiyy-i mezbûr İbrahim Ağa yedinde mazbûta olan muhallefâtından beş yüz bin ve otuz bin yedi yüz seksen beş akçe beyne’l-verese kısmet olunup meblağ-ı merkūm beş yüz bin ve otuz bin seksen beş akçeden ziyâde mezbûr İbrahim Ağa yedinden otuz bin akçe bâkī kaldı taleb ederim suâl olunsun dedikde, gıbbe’s-suâl mezbûr İbrahim Ağa fi’l-vâki‘ sagīre-i mezbûre Hatice’nin vasiyy-i muhtârı olup, babasından intikāl eden hissesi yedimde mazbûta iken fevt oldukda hâl-i hayâtında levâzım-ı mühimmesine harc ve sarf ettiğim meblağ otuz bin akçe hesâb olunup, mezbûr Cafer Beşe dahi hüsn-i kabûl ile kabûl edip bâkī beş yüz otuz bin yedi yüz seksen beş akçe beyne’l-verese kısmet olunup, meblağ-ı merkūm otuz bin akçeye müte‘allik da‘vâ ve talebden zimmetimi ibrâ ve ıskāt ve yedime hüccet-i şer‘iyye vermişdir deyû cevâb verip, sene ihdâ ve ışrîn ve elf târihinde mahmiye-i Galata’da kassâm-ı askerî olan Mevlânâ Mehmed Efendi imzâsıyla mümzât ve hatmi ile mahtûme ve târih-i mezbûr ile müverraha maznûnu cevâbına muvâfık hüccet-i şer‘iyye ibrâz ettikde, mezbûr Cafer Bâşe merkūm İbrahim Ağa’nın sıdk-ı cevâbını ve sıhhat-i mazmûn-ı hüccet-i şer‘iyye münkir oldukda mezbûr İbrahim Ağa’dan sıdk-ı cevâb ve sıhhat-i mazmûn-ı hüccetine beyyine taleb olundukda, udûl-i müslimînden Mustafa Çelebi b. Veli ve Mehmed Bey b. Mustafa nâm kimesneler li ecli’ş-şehâde meclis-i şer‘a hâzırân olup, fi’l-hakīka müteveffât-ı mezbûre Hatice’nin muhallefâtı beş yüz bin ve otuz bin yedi yüz seksen beş akçe beyne’l-verese kısmet olundukda sagīre-i mezbûrenin hâl-i hayâtında levâzım-ı mühimmesine mezbûr İbrahim Ağa’nın vesâyeten harc ve [2a] sarf ettiği meblağı otuz bin akçe hesâb olunup mezbûr Cafer Bâşe dahi kabûl ve meblağ-ı merkūma müte‘allik da‘vâ ve talebden mezbûr İbrahim Ağa’nın zimmetini ibrâ ve ıskāt ve kassâm-ı merkūm huzûrunda ikrâr ve i‘tirâf edip, hüccet-i mersûme[yi] kassâm-ı mezbûr tahrîr etti, bu husûsa şâhidleriz ve şehâdet ederiz dediklerinde gıbbe’t-ta‘dîl şehâdetleri hayyiz-i kabûlde vâki‘ olup, bu vesîka bi’t-taleb ketb olundu. Tahrîren fi’l-yevmi’l-hâmis aşer min Zilka‘deti’ş-şerîfe li sene isneyn ve ışrîn ve elf.<br><br><br>Şuhûdü’l-hâl: El-Hâc Elvan b. Abdullah, Mahmud Efendi el-Kadı, el-Hâc Mustafa b. Mehmed, Mehmed Çelebi b. Abdullah, Bâli b. İsmail, Mustafa b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=19843"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19845"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt037&bsm=glt037b035"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt037&bsm=glt037o261"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>