﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 300<br>Hüküm no: 255<br>Orijinal metin no: [95-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Satılan cariyenin ayıplı olduğunun anlaşılmasıyla iadesi</b><br><br>11000 [guru]ş hüküm<br><br>[Ma‘rûz]<br><br>Teba‘adan sâhib-i arzuhâl Ali Ağa b. Ahmed meclis-i şer‘-i münîrde derûn-ı arzuhâlde mezkûrü’l-ism Esirci Ahmed Ağa b. Abdulkadi[r] muvâcehesinde işbu târih-i i‘lâm şehrinin üçüncü günü cemî‘ uyûbdan sâlime olmak üzere on bir bin guruş semen-i medfû‘ ve makbûza mezbûr Ahmed Ağa’dan iştirâ ve kabz eylediğim işbu hâzıratü bi’l-meclis kara gözlü açık kaşlı tahmînen on bir yaşında bir re’s Çerkes câriye göçük ta‘bîr olunur yüzünün yemîninde firengi illetiyle mu‘ayyebe ve ayb-ı merkūm şirâ târihinden kadîm ve inde’t-tüccâr noksân-ı semen îcâb eder uyûbdan olup ve illet-i mezkûre elân câriye-i mezkûrede mevcûde olduğunu hâlâ Reisü’l-etibbâ-i hazret-i cihân-dârî ve Sadr-ı vâlâ-yı Rumeli devletlü atûfetlü Abdülhak Efendi hazretleri hâmiş-i arzuhâlde mastûr olduğu üzere i‘lâm dahi etmeleriyle redd-i mebî‘ ve istirdâd-ı semen murâdımdır deyü teveccüh-i husûmet bulundukdan sonra da‘vâ ettikde mezbûr Ahmed Ağa dahi cevâbında câriye-i mezbûreyi müdde‘î-i mezbûr Ali Ağa’ya ber-vech-i muharrer bey‘ini ve semen-i mezkûru kabzını ikrâr ve ayb-ı mezkûrun kıdemini inkâr etmekle müdde‘î-i mezbûr Ali Ağa illet-i mezkûre câriye-i mezbûrede şirâ târihinden kadîm olduğunu huzzâk-ı etibbâ ve cerrâhînden hâlâ İstanbul’da Sultan Bâyezid Han Câmi‘-i şerîfi civârında Kürkçüle[r] kapısı hâricinde sâkin Ahmed Efendi b. Hüseyin ve Aksaray civârında İpekciler Câmi‘i karşısında sâkin el-Hâc Ali Efendi b. Ahmed nâm şâhidîn-i mu‘addilîn şehâdetleriyle bi’l-muvâcehe ber-nehc-i şer‘î ba‘de’l-isbât ve’l-half mûcebiyle câriye-i mezbûreyi geriye ahz ve makbûzu olan semen-i merkūm on bir bin guruşu müdde‘î-i mezbûr Ali Ağa’ya redd ü teslîme mezbûr Ahmed Ağa’ya tenbîh olunduğu İstanbul [Mahkemesi’nden huzûr-ı âlîlerine i‘lâm olundu]<br><br>Fî 20 Ra sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34907"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34909"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b300"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o603"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>