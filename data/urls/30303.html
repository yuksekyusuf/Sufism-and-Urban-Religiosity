﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 136<br>Hüküm no: 101<br>Orijinal metin no: [30a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dürrîzâde Mustafa Efendi Vakfı mütevellîsinin Hoca Üveys Mahallesi’ndeki menzili vakfa akar olmak için dokuz yüz elli guruşa satın aldığı</b><br><br>Mübâya‘a li’l-vakf<br><br>Sâbıkā mesned-ârâ-yı sadr-ı fetvâ ve zîb-efzâ-yı erîke-i takvâ şeyh-i meşâyihi’l-İslâm el-merhûm ve’l-mağfûr ‒ed-dâricü ile’l-medârici Rabbihi’l-Gafûr‒ Dürrîzâde el-Hâc Mustafa Efendi hazretlerinin Mahmiye-i İstanbul’da hısnı ebvâbından Edirne Kapısı dâhilinde Keçeci Pîrî Mahallesi’nde vâki‘ merhûm ve mağfûrun-leh Abdülkadir Efendi zâviyesinde muvaffak oldukları mevlûd-i şerîf vakfının bi’l-fi‘il mütevellîsi olup galle-i vakıfdan dahi akār iştirâsına kıbel-i şer‘den me’zûn olan eşrâf-ı kuzât-ı kirâmdan es-Seyyid Mehmed Mutahhar Efendi meclis-i şer‘-i hatîr-i lâzımü’t-tevkīrde mahmiye-i mezbûrede Hoca Üveys Mahallesi sükkânından olup mahalle-i mezkûrede vâki‘ zikri câ’î bir bâb mülk menzile vâzı‘u’l-yed idiği mütehakkık olan Kilârî Mustafa Efendi b. Abdullah mütevellî-i mûmâ-ileyh es-Seyyid Mehmed Mutahhar Efendi mahzarında bi-tav‘ihî ikrâr-ı tâm ve takrîr-i kelâm edip işbu akd-i âti’z-zikrin sudûruna değin silk-i mülk-i sahîhimde münselik olup sâlifü’l-beyân Hoca Üveys Mahallesi’nde vâki‘ bir tarafdan Emine Hatun menzili ve bir tarafdan yine mezbûre Emine Hatun Bağçe[si] ve bir tarafdan Mehmed Odabaşı menzili ve bir tarafdan [tarîk-i] âm ile mahdûd hâriciyede tahtânî bir oda ve bir sofa ve kenîf ve havlu ve dâhiliyede fevkānî iki oda ve sofa ve matbah ve bi’r-i mâ’ ve eşcâr-ı müsmire ve gayr-ı müsmireli bağçe ve zukāk kapısını ve sâir müştemilât-ı ma‘lûmeyi muhtevî bir bâb mülk menzilimi, bi-cümleti’t-tevâbi‘ ve’l-levâhık ve kâffetü’l-hukūk ve’l-merâfık tarafeynden îcâb ve kabûlü hâvî şürût-ı müfsideden ârî bey‘-i bâtt-ı sahîh-i şer‘î ile vakf-ı mezkûra akār olmak üzere mütevellî-i mûmâ-ileyh es-Seyyid Mehmed Mutahhar Efendi’ye dokuz yüz elli guruşa bey‘ ve teslîm eylediğimde, ol dahi galle-i vakf-ı mezkûr ile vakıf içün iştirâ ve tesellüm ve kabûl edip semeni olan meblağ-ı mezkûr dokuz yüz elli guruşun yüz elli guruşunu galle-i mezkûrdan olmak üzere mütevellî-i mûmâ-ileyh es-Seyyid Mehmed Mutahhar Efendi yedinden ahz ü kabz edip bâkī sekiz yüz guruşu taraf-ı vakıfdan ba‘de’l-ibkā, fîmâ-ba‘d zikrolunan menzil-i mahdûd-ı mezkûrda benim asla ve kat‘â alâka ve medhalim kalmayup bi-cümletin mâ-yeştemiluhû ve yahvîhi vakf-ı mezkûr müsekkafâtından oldukdan sonra mütevellî-i mûmâ-ileyh menzil-i mezkûr[u] sekiz yüz guruş icâre-i mu‘accele ve yevmî bir akçe icâre-i mü’eccele ile bi’t-tevliye bana îcâr ve teslîm, ben-dahi ber-minvâl-i muharrer istîcâr ve kabûl edip mu‘accel-i mezkûr sekiz yüz guruşu semen-i mezkûrdan taraf-ı vakıfda ibkā eylediğim meblağ-ı mezkûr sekiz yüz guruşa ba‘de’t-takās ve’l-mukāssa ve’l-kabûl menzil-i mahdûd-ı mezkûr benim dâhil-i havza-i tasarrufum olmağın, menzil-i mezkûrun tağrîr ve gabnine ve mu‘accel-i mezkûrun [30b] adem-i istifâsına müte‘allika âmme-i de‘âvî ve mutâlebâtdan cânib-i vakf-ı şerîfi ve mütevellî-i mûmâ-ileyhin zimmetini ibrâ-i âmm-ı râfi‘ü’l-hısâm ile ibrâ ve ıskāt eylediğimde, mütevellî-i mûmâ-ileyh dahi ibrâ-i mezkûru kabûl eyledi dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Hurrire fî 7 min-Rebî‘ülevvel [li-]sene [1]194.<br><br>Şuhûdü’l-hâl: Mehmed Ağa b. Ahmed, Kethudâ Mustafa Efendi, İmâm Hâfız Mehmed Emin Efendi, İsmail Çelebi, Molla Abdülkadir b. Mustafa, Başçukadâr Hasan Efendi b. Yusuf.</p>          <br><a title="Önceki sayfa" style="text-decoration:none" href="./ayrmetin.php?idno=30302"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30304"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b136"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o328"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>