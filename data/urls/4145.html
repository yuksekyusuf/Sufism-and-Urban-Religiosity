﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 337<br>Hüküm no: 404<br>Orijinal metin no: [70a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Mehmed Paşa b. Ali ile İbrahim Ağa b. Kiremitçi Mustafa’nın varislerinin birbirlerinin zimmetini ibra etmesi</b><br><br>Deryâ beylerinden fahrü’l-akrân Solakzâde el-Hâc Mehmed Paşa b. Ali nâm kimesne meclis-i şer‘-i şerîf-i enverde, mahmiye-i İstanbul’da el-Hâc İlyas mahallesinde sâkin bundan akdem vefât eden İbrahim Ağa b. Kiremitçi Mustafa Ağa’nın verâseti, sulbî kebîr oğlu Süleyman Ağa ve kebîre kızı Emine Hâtun’a münhasıra olduğu mütehakkik oldukdan [sonra] mezbûre Emine tarafından husûs-ı âti’l-beyâna vekîl olduğu İbrahim Bey b. Abdülbâki ve Mehmed Bey b. Cafer nâm kimesneler şehâdetleriyle sâbit el-Hâc Ali b. Resûl ile mezbûr Süleyman Ağa mahzarlarında ikrâr ve takrîr-i kelâm edip, müteveffâ-yı mezbûr zimmetinde cihet-i karzdan dört bin beş yüz kırk dokuz buçuk guruş hakkım olup kable’l-edâ fevt olmağla, mezbûr Süleyman Ağa ve Emine Hâtun meblağ-ı mezbûrun bin guruşu mukābelesinde medîne-i Ebâ Eyyûb el-ensârî’de el-Hâc İlyas mahallesinde vâki‘ ma‘lûmü’l-hudûd on dört bâb mülk odalarını bana bey‘ ve teslîm, ben dahi iştirâ ve tesellüm edip bâkī üç bin beş yüz kırk dokuz buçuk guruş da‘vâsından dahi mezbûr Süleyman Ağa bi’l-asâle ve mezbûr el-Hâc Ali dahi bi’l-vekâle dört yüz guruş ile hediyesi ma‘lûme bir Mushaf-ı şerîf üzerine benim ile sulh olduklarında, ben dahi sulh-ı mezbûru kabûl ve bedel-i sulh olan meblağ-ı mezbûr dört yüz guruş ile Mushaf-ı şerîf-i mezbûrlardan bi’t-tamâm ahz u kabz ettiğimden sonra husûs-ı mezkûra ve bu âna gelince cemî‘ da‘vâdan ben mezbûrân Süleyman Ağa ve Emine Hâtun’un zimmetlerini ibrâ ve iskāt edip, mezkûr [70b] Süleyman Ağa dahi bi’l-asâle ve mesfûr el-Hâc bi’l-vekâle kezâlik târih-i kitâba gelince cemî‘ da‘vâdan benim zimmetimi ibrâ ve iskāt eylediler dedikde, gıbbe’t-tasdîki’l-mer‘î mâ vaka‘a bi’t-taleb ketb olundu. Fi’l-yevmi’l-hâdî ve’l-ışrîn min Cumâdelâhire sene 1102.<br><br><br>Şuhûdü’l-hâl: El-Hâc Mehmed b. İsmail, Ali Beşe b. İsmail, Ahmed Çelebi b. Osman, el-Hâc Hüseyin b. ( ), Abdülkādir Çelebi b. Ramazan, Ali Çavuş b. ( ), el-Hâc Yusuf.</p>          <br><a title="Önceki sayfa" style="text-decoration:none" href="./ayrmetin.php?idno=4144"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4146"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b337"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o468"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>