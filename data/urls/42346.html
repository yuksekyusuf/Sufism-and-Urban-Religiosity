﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 220<br>Hüküm no: 240<br>Orijinal metin no: [44b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun’un oturduğu menzilin Balyanbolulu Mehmed’in İzmir’de Cami-i Atik mahallesinde inşa ettirdiği caminin vakfından olmadığı</b><br><br>Ma‘rûz,<br><br>Sâdır olan fermân-ı âlîlerine imtisâlen derkenâra ve arzuhâl sâhibesi Emine’nin yedinde olan senedâta nazar olundukda medîne-i İzmir’de Câmi‘-i Atîk mahallesinde vâki‘ merhûm Balyanbolu el-Hâc Mehmed b. el-Hâc Mehmed’in binâ eylediği câmi‘-i şerîfi evkāfının mütevellîsi el-Hâc Süleyman b. Abdullah bin yüz altmış beş senesi Şevvâli’nin yirmi dokuzuncu günü ol vakitde Rumeli kādıaskeri fazîletlü semâhatlü Abdullah Efendi hazretleri dâ‘îlerinin İstanbul’da dîvân-ı âlîde akdeylediği meclis-i şer‘-i münîrde mahalle-i mezkûrede vâki‘ bir tarafdan Sabuncu Halil Ağa ve bir tarafdan el-Hâc Süleyman mülkleri ve iki tarafdan tarîk-i âm ile mahdûd hâricen ve dâhilen büyût-ı adîdeyi müştemil menzile mülkü olmak üzere vaz‘-ı yedi mütehakkık olan mezbûre Emine hatun muvâcehesinde menzil-i mahdûd-ı mezkûru vâkıf-ı mezbûr el-Hâc Mehmed hayatında bin yüz senesi Cumâdelâhiresi’nde ol târîhde medîne-i mezbûre nâibi Ahmed Efendi huzûrunda mülkü olduğu hâlde vakf ve gallesini câmi‘-i mezkûr hademesine şart ve tescîl-i şer‘î etdirmiş iken mezbûre Emine Hatun hâlâ mülkü olmak üzere bi-gayr-ı hakkın vaz‘-ı yed eder deyü bi’t-tevliye da‘vâ ve mezbûre Emine Hatun cevâbında menzil-i mahdûd-ı mezkûre tedâvül-i eyâdî ve yedimde olan işbu mübâya‘a hüccetleri mantûkunca emlâk-ı sâbıkāları ve ben mülk-i müşterâm olmak üzere vaz‘-ı yed ederiz deyü vaz‘-ı yedini ikrâr ve vakf-ı mezkûrdan olduğunu inkâr edip ve menzil-i mahdûd-ı mezkûr ber-minvâl-i muharrer tedâvül-i eyâdî ile mülkiyete tasarruf oluna geldiği ihbâr olunup mezbûre Emine’nin tasarrufu sebeb-i mülk olur müstenid-i şer‘îye binâen olmağla semâ‘la şehâdet câiz olmayıp tescîl-i vakfı isbât lâzım gelmeğin müdde‘î-i mütevellî-i mezbûr el-Hâc Süleyman tescîl-i vakfı bir vechile isbâta kādir olmayıp ikāmet-i beyyineden izhâr-ı acz ve mezbûreyi tahlîfe dahi tâlib olmamağın kādıasker-i müşârün-ileyh hazretleri müdde‘î-i mezbûr el-Hâc Süleyman’ı bilâ-beyyine-i âdile bî-vech mu‘ârazadan men‘ eylediğini bir kıt‘a hücceti nâtıka ve dîvân-ı âlîşâna eylediği i‘lâmı mûcebince mütevellî-i mezbûr el-Hâc Süleyman’ın menzil-i mezkûre ber-vech-i muharrer mu‘ârazadan men‘ olunması bâbında hükm-i hümâyûn sudûrunu derkenâr müş‘ir ve menzil-i mahdûd-ı mezkûr kırk seneden mütecâviz tedâvül-i eyâdî ve bey‘ u şirâ vukū‘u ve mübâya‘a hüccetleri mantûklarınca mülkiyete mütevellî muvâcehesinde bilâ-nizâ‘ tasarruf oluna geldiğine medîne-i mezbûre ahâlîsinden on beş nefer mevsûku’l-kelim kimesneler bin yüz altmış altı senesi Şevvâli’nin on dördüncü günü ol vakitde medîne-i mezbûre kādısı mevâlî-i i‘zâmdan ve ulemâ-i kirâmdan Akkirmânî Mehmed Efendi huzûrunda ol tarafda mütevellî-kāimmakāmı İsmail Efendi muvâcehesinde haberlerini ve zikr olunan Şevvâl’in yirminci günü kāimmakām-ı mezbûr İsmail Efendi menzil-i mahdûd-ı mezkûrun vakfiyetini isbât için mûmâ-ileyh Akkirmânî Mehmed Efendi huzûruna ikāmet eylediği iki nefer kimesneler şâhid-i zûr oldukları ahâlînin ihbârlarıyla zâhir olmağla cerh olunup ve menzil-i mahdûd-ı mezkûrun vakfiyetini nâtıka bin yüz senesiyle müverrahan medîne-i mezbûre mahkemesi sicillâtından muhrec kāimmakām-ı mezbûr yedinde olan sûret-i vakfiye desîse ile kayd olunmuş sûret-i vakfiye-i müzevvere olduğu lede’ş-şer‘ zâhir ve nümâyân olmağla sicillât kaydı terkīn olunduğu mûmâ-ileyh Akkirmânî Mehmed Efendi’nin imzâsıyla mümzât ve hatemiyle mahtûme iki kıt‘a hüccet nâtıka olduğu ve mezbûre Emine mütevellî-i merkūm el-Hâc Süleyman yine bî-vech mu‘âraza ve rencîde ve ta‘cîz irâdesiyle menzil-i mezkûru vakf-ı mezkûrdan olmak üzere da‘vâ ve nizâ‘a tasaddî ederse medîne-i mezbûrede ve civârında olan kazâlarda ve bir mahâlde istimâ‘ olunmayıp ve istimâ‘ı için [45a] mukaddem ve muahhar emr-i âlî dahi sâdır olursa i‘tibâr olunmayıp ancak Âsitâne-i sa‘âdet’de dîvân-ı âlîşânda sadreyn-i muhteremeyn huzûrlarında terâfu‘ları bâbında hükm-i hümâyûn-ı sa‘âdet-makrûn ricâsında olduğu ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 16 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42345"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42347"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b220"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o571"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>