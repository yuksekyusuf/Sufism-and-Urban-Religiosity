﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 201<br>Hüküm no: 213<br>Orijinal metin no: [61a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun’un kendisini boşayan eşi Mustafa’ya açtığı nafaka-i iddet davasında haklı bulunduğu</b><br><br>Medîne-i Üsküdar’da Tenbel el-Hâc Mehmed mahallesi sâkinelerinden olup zâtı Mustafa Çelebi b. Ahmed ve es-Seyyid Ahmed b. Mehmed nâm kimesneler ta‘rîfleriyle mu‘arrefe olan işbu râfi‘atü’l-vesîka Emine bt. Hüseyin nâm hatun meclis-i şer‘-i şerîf-i enverde es-Seyyid Süleyman Çelebi b. Mehmed nâm kimesne mahzarında da‘vâ ve takrîr-i kelâm edip gāib ani’l-meclis Mustafa b. Ali b. Abdülmennan nâm kimesne zevcim olup târîh-i kitâbdan sekiz ay mukaddem diyâr-ı âhara gider oldukda öyle şart eyledi ki eğer ben altı ay tamâmına değin sana gelip dâhil olmazsam benden talâk-ı bâyin ile mutallaka ol deyip bu şart üzerine diyâr-ı âhara gidip altı ay mürûr edip gelip bana dâhil olmamak ile mezbûr Mustafa’dan ben bâyinen mutallaka olmağın ve mezbûr es-Seyyid Süleyman Çelebi’yi iktizâ eden her umûruna vekâlet-i mutlaka ile vekîl edip ol dahi ber-vech-i muharrer vekâlet-i mezbûreyi kabûl etmekle mezbûr es-Seyyid Süleyman Çelebi’nin vekâletine binâen nafaka-i iddet-i ma‘lûmemi ondan taleb ederim suâl olunup alıveri[l]mesi matlûbumdur dedikde gıbbe’s-suâl mezbûr es-Seyyid Süleyman Çelebi cevâbında vekâlet-i mutlaka [ile] vekîl olduğunu ikrâr lâkin altı ay tamâmına değin gelip dâhil olmaz ise talâk-ı bâyin ile mutallaka olsun deyü şart edip ve altı ay mürûr eylediğini inkâr edicek müdde‘iyye-i mezbûreden müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden mahalle-i mezbûre sâkinlerinden Ebubekir b. el-Hâc Hüseyin ve Ali Çelebi b. Hüseyin nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka işbu mezbûre Emine’nin zevci gāib ani’l-meclis mezbûr Mustafa b. Ali b. Abdülmennan târîh-i kitâbdan sekiz ay mukaddem diyâr-ı âhara gider oldukda altı ay tamâmına değin mutallaka olsun deyü şart ve ta‘lîk edip altı ay mukaddem [tamâm] olup gelip dâhil olmamağla şart-ı mezkûra binâen mezbûre Emine zevc-i gāib-i mezbûrdan mutallaka olmuşdur biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri [61b] makbûle olmağın mûcebince ba‘de’l-hükm nafaka-i iddet-i ma‘lûmesini mezbûre Emine Hatun’a edâya mezbûr es-Seyyid Süleyman Çelebi’ye tenbîh birle mâ hüve’l-vâki‘ bi’t-taleb ketb olundu.<br><br>Fi’l-yevmi’l-hâmis min-şehri Rebî‘i’l-evvel li-seneti ihdâ ve hamsîn ve mi’ete ve elf.<br><br>Şuhûdü’l-hâl: Mustafa Bey b. Ahmed, es-Seyyid Süleyman b. Ali, Ebubekir b. el-Hâc Hüseyin, Ali Çelebi b. Hüseyin, Hasan Bey b. Ramazan, el-Hâc Hanefi b. Ali, İsa Beşe b. Musa.</p>          <br><a title="Önceki sayfa" style="text-decoration:none" href="./ayrmetin.php?idno=52522"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52524"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b201"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o278"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>