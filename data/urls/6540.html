﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 326<br>Hüküm no: 324<br>Orijinal metin no: [47b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Çelebi’nin Hüseyin Çelebi’deki alacağı konusunda sulh bedeli karşılığı anlaşma sağlandığı</b><br><br>İbrâ<br><br>Mahmiye-i İstanbul’da Müftî Hanı’nda müsâfiren sâkin es-Seyyid Ali Çelebi b. Mustafa nâm kimesne meclis-i şer‘-i şerîf-i enverde işbu râfi‘ü’l-vesîka Hüseyin Çelebi b. Mustafa nâm kimesne muvâcehesinde ikrâr-ı tâm ve takrîr-i kelâm edip bundan akdem mezbûr Hüseyin Çelebi zimmetinde cihet-i karz-ı şer‘îden bâ-temessük bin iki yüz elli guruş hakkımın sekiz yüz guruşunu yedinden ahz u kabz eyleyip dört yüz elli guruşu zimmetinde bâkī kalmağla meblağ-ı bâkī-yi mezbûr dört yüz elli guruşu mezbûr Hüseyin Çelebi’den taleb ve da‘vâ eylediğimde ol dahi bi’l-külliye inkâr etmekle beynimizde nizâ‘-ı küllî cereyân etmiş idi, el-hâletü hâzihi muslihûn tavassut edip da‘vâ-yı mezkûremden beni mezbûr Hüseyin Çelebi ile iki yüz altmış bir guruşa an-inkâr sulh eylediklerinde ben dahi ber-vech-i mübeyyen sulh-ı mezbûru kabûl ve bedel-i sulh olan meblağ-ı mezbûr iki yüz altmış bir guruşu mezbûr Hüseyin Çelebi yedinden tamâmen ahz u kabz eylediğimden sonra mâ‘adâsına beynimizde ma‘lûm Terkos mukāta‘ası mâlına ve mukāta‘a-i mezbûrun zarâr ve fâizine ve sâir târîh-i vesîkaya gelince beynimizde cereyân eden ahz u i‘tâ ve mu‘âmelât-ı şettâ ve hukūk-ı ma‘lûme ve mechûleye müte‘allıka kalîl ü kesîr, celîl ü hakīr âmme-i de‘âvî ve muhâsamât ve kâffe-i mutâlebât ve eymândan mezbûr Hüseyin Çelebi’nin zimmetini ibrâ-i âmm-ı katı‘u’n-nizâ‘ ve râfi‘ü’l-hısâm ile ibrâ ve ıskāt eylediğimde ol dahi ba‘de’l-kabûl bedel-i sulh olan meblağ-ı mezbûr iki yüz altmış guruşa ve mukāta‘a-i mezbûrun mâlına ve zarâr ve fâizine ve sâir târîh-i vesîkaya gelince beynimizde cereyân eden ahz u i‘tâ ve mu‘âmelât-ı şettâ ve hukūk-ı ma‘lûme ve mechûleye müte‘allıka kalîl ü kesîr, celîl ü hakīr âmme-i de‘âvî ve muhâsamât ve kâffe-i mutâlebât ve eymândan benim zimmetimi ibrâ-i âmm-ı katı‘u’n-nizâ‘la ve râfi‘ü’l-hisâm ile ibrâ ve ıskāt eyledi ba‘de’l-yevm birbirimiz[le] kat‘an da‘vâ ve nizâ‘ ve husûmetimiz yokdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 28 S 1153.<br><br>Şuhûdü’l-hâl: es-Seyyid Mustafa Çelebi Ruhalı, Du‘âcı Molla Hüseyin b. Hacı Mehmed, el-Hâc Mustafa b. Hacı Mehmed, Mehmed Çelebi b. Abdullah, Abdullah Efendi, Camcı Ahmed Ağa, Gurâbiyeci Hüseyin Çelebi, Hasan Bey, Süleyman Ağa, İbrahim Efendi</p>          <br><a title="Önceki sayfa" style="text-decoration:none" href="./ayrmetin.php?idno=6539"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6541"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b326"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o635"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>