﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 457<br>Hüküm no: 473<br>Orijinal metin no: [115a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ferah Hatun’un çocuklarının vasisi ile olan davada sulh olduğu</b><br><br>Mahmiye-i İstanbul’da Baklalı mahâllesi sâkinelerinden olup zâtı Abdullah Efendi b. Abdülkadir Efendi ve el-Hâc Ali b. Abdullah nâm kimesneler ta‘rîfleriyle mu‘arrefe olan Ferah bt. Abdullah nâm hatun mahmiye-i mezbûrede meclis-i şer‘de işbu râfi‘ü’l-vesîka Abdurrahman Çelebi b. Mahmud nâm kimesne mahzarında ikrâr ve takrîr-i kelâm edip mezbûr Abdurrahman Çelebi bundan akdem fevt olan sulbî sagīr oğlum Mehmed’in ve sagīre kızım Emetullah ibney Abdullah Efendi nâm müteveffânın tesviye-i emrlerine kıbel-i şer‘den mansûb vasîleri olmağla babaları müteveffâ-yı mezbûr Abdullah Efendi’den intikāl eden terekelerini mezbûr Abdurrahman Çelebi bi’l-vesâye ahz u kabz ve müteveffâ-yı mezbûrun deyn-i müsbetesini ba‘de’l-edâ sagīrân-ı müteveffiyân-ı mezbûrânın ber-mûceb-i defter yedinde bâkī kalan makbûzunu bana def‘ ü teslîm ben dahi ahz u kabz eylediğimden sonra hâric-ez-defter dokuz bin akçe dahi ahz u kabz ve istihlâk etmişidi deyü mezbûr Abdurrahman Çelebi’den taleb ve da‘vâ sadedinde olduğumda beynimizde münâza‘ât-ı kesîre vâkı‘a olmuş idi el-hâletü hâzihi beynimize muslihûn tavassut edip da‘vâ-i mezkûrumdan beni mezbûr Abdurrahman Çelebi ile yirmi guruş üzerine sulh eylediklerinde ben dahi sulh-ı mezbûru kabûl ve bedel-i sulh olan meblağ-ı mezbûru tamâmen yedinden ahz u kabz edip oğlum ve kızım müteveffiyân-ı mezbûrânın bi’l-cümle terekesine müte‘allıka âmme-i da‘vâ ve kâffe-i mutâlebâtdan mezbûr Abdurrahman Çelebi’nin zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim min-ba‘d husûs-ı mezkûre müte‘allıka vechen mine’l-vücûh ve sebeben mine’l-esbâb aslâ da‘vâ ve nizâ‘mız yokdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’s-sânî min-Recebi’l-ferd li-sene sitte aşere ve mi’e ve elf.<br><br>Şuhûdü’l-hâl: Fahrü’l-kuzât Musazâde Abdullah Efendi, Sandalcızâde İsmail Efendi, el-Hâc Mehmed Efendi el-kādı, Memiş Mehmed Efendi el-kādı, el-Hâc Ali b. Abdullah, el-Hâc Yusuf b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=42002"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42004"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b457"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o578"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>