﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 3 Numaralı Sicil (H. 1023-1081 / M. 1615-1670)<br>cilt: 52,&nbsp;sayfa: 186<br>Hüküm no: 295<br>Orijinal metin no: [133-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun’un vakfettiği ev ve dükkânın kiralandığı</b><br><br>Oldur ki, Havâss-ı Kostantıniyye tevâbi‘inden Hasköy’de vâki‘ Ahmed Çelebi mahallesinde sâkine fahrü’l-muvakkarât ve zahru’l-muhadderât Âişe Hatun bt. Mehmed meclis-i şer‘-i şerîf-i şâmihü’l-bünyân ve mahfil-i dîn-i münîf-i râsihü’l-erkânda husû[s]-ı âti’z-zikri tasdîka Aleksandi ve Ezmerağda ve Zenubye nâm zimmiyeler taraflarından vekîl-i şer‘i olup Mavrodi v. Todori ve Ekmekçi Yani v. Mihal nâm zimmîler şehâdetleri ile ber-nehc-i şer‘î vekâleti sâbite olan Kiga v. Nikola nâm zimmî mahzarında tâyi‘aten ikrâr ve i‘tirâf edip Hasköy’de vâki‘ olup iki tarafı merhûm Timurhan Çavuş Vakfı ve iki tarafı tarîk-i âm ile mahdûd olan fevkānî beyt ve tahtânî bir bâb dükkân tevâbi‘i ve levâhıkı ile kayd-ı hayatda oldukça kendi nefsim ve benden sonra neslen ba‘de neslin evlâdıma vakfedip îcâr için sadrî oğlum İbrahim Çelebi’yi mütevellî eylediğimden sonra mütevellî-i mezbûr zikrolunan beyt ve dükkânı tevâbi‘ ve levâhıkı ile esâmîsi zikrolunan zimmiyelerin babaları İstemad’a îcâr için mezbûr İstemad’dan iki bin dört yüz akçe icâre-i mu‘accele alıp beher mâh yüz akçe icâre-i müeccele ile îcâr edip ol dahi vech-i meşrûh üzere istîcâr edip mutasarrıf iken mütevellî olan merkūm İbrahim fevt olup diğer sadrî oğlum İsmail Çavuş mütevellî oldukda ol dahi tecdîd-i icâre edip bi-tarîkı’l-icâreti’l-mu‘accele mezbûr İstemad yedinde iken bin dört yüz akçe aldıkdan sonra âhirete intikāl etmekle min-kıbeli’ş-şer‘i’ş-şerîf vakf-ı mezbûr tevliyeti bana tefvîz olunup ben dahi oğlum İsmail îcâr ettiği üzere ibkā edip ile’l-ân mezbûr İstemad mutasarrıf olup mâh be-mâh icâre-i müeccelesin edâ edip hâlen merkūm İstemad bu dâr-ı fânîyeden menkûsen hurûc ve kabrinde mesûlen nüzûl ettikde icâre münfesih olmağın zimmiyân-ı merkūmân taraflarından vekîl-i şer‘i olan mezbûr Kiga v. Nikola yedinden dört bin akçe icâre-i mu‘accele alıp zikrolunan beyt ve dükkânı tevâbi‘i ve levâhıkı ile târih-i kitâbdan doksan yıl tamamına eimme-i kirâmdan icâre-i tavîle tecvîz eden kavli üzere icâre-i tavîle ile mâh be-mâh yüz akçe icâre-i müeccelesin edâ edip ta‘mîr ve termîme muhtâc oldukda kendüler ta‘mîr etmek üzere îcâr eyledim dedikde vekîl-i mezbûr Kiga mukırra-i mezbûreyi ikrâr-ı meşrûhunda vicâhen tasdîk ve şifâhen tahkīk ettikden sonra mâ-hüve’l-vâki‘ [134] tahrîr olunmuşdur.<br><br>El-vâki‘ şehr.<br><br>Şuhûd</p>          <br><a title="Önceki sayfa" style="text-decoration:none" href="./ayrmetin.php?idno=23208"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23210"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has003&bsm=has003b186"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has003&bsm=has003o198"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>