﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 84 Numaralı Sicil (H.999-1000/ M.1590-1591)<br>cilt: 10,&nbsp;sayfa: 539<br>Hüküm no: 1052<br>Orijinal metin no: [101b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İsaoğlu Çiftliği köyünün timar olarak İbrahim Çavuş’a verildiği, Mehmed Çavuş’un dahlinin engellenmesi</b><br><br>Düstûr-ı mükerrem müşîr-i mufahham nizâmü’l-âlem müdebbir-i umûri’l-cumhûr bi’l-fikri’s-sâkıb mütemmim-i mehâmmi’l-eyyâm [enâm] bi’r-re’yi’s-sâ’ib mümehhid-i bünyânü’d-devle ve müşeyyid-i erkānü’d-devleti ve’l-iclâl el-mahfûf bi sunûfi avâtıfi’l-meliki’l-a‘lâ vezâret ile kapudânım olan Sinan Paşa edâmallâhu te‘âlâ iclâlehû ve akzâ kuzâti’l-müslimîn evlâ vülâti’l-muvahhidîn ma‘denü’l-fazli ve’l-yakīn vârisü ulûmi’l-enbiyâ’i ve’l-mürselîn huccetü’l-hakkı ale’l-halki ecma‘în el-muhtas bi mezîdi inâyeti’l-meliki’l-mu‘în mevlânâ Üsküdar kadısı -zîdet fezâiluhû- ve kıdvetü’l-kuzât ve’l-hükkâm ma‘denü’l-fazli ve’l-kelâm mevlânâ İznikmid kadısı -zîde fazluhû- tevkî‘-i refî‘-i hümâyûn vâsıl olıcak ma‘lûm ola ki Dergâh-ı mu‘allâm çavuşlarından dârende-i fermân-ı hümâyûn İbrahim Çavuş Dergâh-ı mu‘allâm’a gelip Kocaeli sancağından Şile nâhiyesinde İsaoğlu Çiftliği nâm karye ve gayriden on bin doksan beş akçe tîmar müteveffâ mîr-i alem Hasan tahvîlinden mahlûl oldukda doksan altı Zilka‘desi’nin dördüncü gününden Mehmed’e verilip berât ettikden sonra İbrahim ferâgat edip fâriğ İbrahim tahvîlinde dahi buna verilip berât-ı hümâyûnum ile mutasarrıf iken Dergâh-ı mu‘allâm çavuşlarından Hacı Mehmed Çavuş sene-i mezbûrenin Cemâziyelevveli’nin on sekizinci gününden müteveffâ-i mezbûr Hasan tahvîlinden bana dahi verilip târihim mukaddemdir ve merkūm İbrahim’in tersânede ulûfesi olup hem tîmar ve hem ulûfe tasarruf etmek hilâf-ı kānûndur deyu emriyle kendiye mukarrer edip dahl ettiğin mîr-i mîrân-ı sâbık zamânında deftere mürâca‘at olunup görüldükde İbrahim’in tersânede ulûfesi olmayıp ve merkūm Mehmed Çavuş tîmar-ı mezbûru aldıkda mezbûr Hasan hâl-i hayâtında olduğu zâhir olmağla merkūm İbrahim mukarrer olundukdan sonra kendiye ferâgat edip tasarrufunda iken merkūm Mehmed Çavuş mukaddemâ aldığı târih hâl-i hayâtında mukarrer bilmek ile ol târihe rızâ vermeyip hîle ile doksan altı Zilka‘desi’nin beşinci günüyle bana verildi deyu hilâf-ı vâki‘ âhar da‘vâ ile emr alıp berât ettirip dahl ettiğin bunun târih-i mukaddem olmağla Divân-ı hümâyûnum’da murâfa‘a olmaları iki üç def‘a çavuş gönderilip gelmeyip firâr edip tîmar-ı mezbûr kendiye mukarrer olup emr-i şerîfim verilmiş iken mezbûr Mehmed Çavuş bunun için tîmar-ı mezbûru aldıkda mezbûr Hasan hâl-i hayâtında iken almışdır deyu hüccet ibrâz etmekle tîmarı kendiye mukarrer edip lâkin mezbûr Hasan sene-i mezbûrenin Zilka‘desi’nin üçüncü gününde vefât ettiğine elimde hüccetim olup mezbûr Mehmed Çavuş ibrâz ettiği hüccet sonradan bir tarîkiyle almışdır bu bâbda müşârunileyh Mehmed Çavuş’un elinde olan berâtı hücceti ile Divân-ı hümâyûnum’da murâfa‘a olunup kat‘î hükm verilmeyince tarafeyne zabt ettirmeyesiz deyu emr-i şerîfim verildiğini bildirip inâyet ricâ ettikde Mehmed Çavuş ile Divân-ı hümâyûnum’da murâfa‘a olduklarında merkūm Mehmed Çavuş’a mâh-ı mezbûrun beşinde fevt olup bana vermişdir deyu hüccet ibrâz edip merkūm İbrahim Çavuş dahi mâh-ı mezbûrun üçüncü günü fevt olup kendiye verilmişdir deyu hüccet ibrâz edip her birinin sıhhat-ı da‘vâsına beyyine taleb olundukda müşârunileyh İbrahim Çavuş şuhûd ikāmet edip mezbûr Mehmed Çavuş şuhûd ikāmetinde âciz olmağla tîmarı buna hükm olunup kadıaskerim tarafından tekrâr hüccet vermeğin buyurdum ki tîmar-ı mezbûru merkūm İbrahim Çavuş’a mukarrer edip berâtı mûcebince zabt ve tasarruf ettiresiz mezbûr Mehmed Çavuş’u ol vechile min-ba‘d dahl ettirmeyesiz ve tahvîline vâki‘ olan hukūkundan nesnesini almış ise ba‘de’s-subût sulh edip bî-kusûr alıveresiz şöyle bilesiz alâmet-i şerîfe i‘timâd kılasız. Tahrîren fî evâsıtı şehri Zilka‘deti’l-harâm sene elf min hicreti’n-nebeviyye. Be-makām-ı Kostantıniyye el-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=51981"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=51983"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk084&bsm=usk084b539"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk084&bsm=usk084o703"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>