﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 225<br>Hüküm no: 202<br>Orijinal metin no: [43b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Nikola v. Krece’nin ölen İşvetko v. Petko’nun vasisi olduğunu şahitlerle ispatladığı</b><br><br>İsbât-ı vesâyet.<br><br>Fi’l-asl vilâyet-i Rumeli’nde Kalkandelen kazâsına tâbi‘ Radoşte nâm karye ahâlîsinden olup Mahmiye-i İstanbul’da Hocapaşa Mahallesi’nde vâki‘ ekmekçi fırınında müsâfiren sâkin iken bundan akdem hâlik olan İşvetko v. Petko v. Krece’nin ber-vech-i âtî vasiyy-i muhtârı olduğunu iddi‘â eden bâ‘isü hâze’s-sifr Nikola v. Krece nâm zimmî meclis-i şer‘-i şerîf-i enverde Ananya v. İsayi nâm zimmî muvâcehesinde üzerine da‘vâ ve takrîr-i kelâm edip hâlik-i mezbûr hayâtında bi-emri’llâhi te‘âlâ helâkimde zimem-i nâsda ve sâir cemî‘ terekem ahz u kabz ve mikdâr-ı kifâye meblağ ile lâşem zîr-i zemîne ba‘de’l-ilkā düyûn-ı müsbetem ashâbına kazâ olundukdan sonra bâkī kalan terekem vârislerim olup karye-i mezkûrede sâkin karındaşlarıma irsâl ü îsâl ve teslîm oluna deyü vasiyyet ve tenfîzine beni vasiyy-i muhtâr nasb ve ta‘yîn eyledikde ben dahi kabûl eyledikden sonra mezbûr İşvetko musırran alâ-îsâ’ihî helâk olmağın hâlâ mezbûr Ananya’ya suâl olunup hâlik-i mezbûrun cihet-i karzdan zimmetinde hakkı olan bin akçeyi bana edâ ve teslîme tenbîh olunması bi’l-vesâye matlûbumdur dedikde gıbbe’s-suâl mezbûr Ananya cevâbında fi’l-vâki‘ hâlik-i mezbûra cihet-i karzdan zimmetinde bin akçe edâsı lâzım deyni olduğunu ikrâr lâkin müdde‘î-i mezbûrun ber-vech-i muharrer vasiyy-i muhtârı olduğunu inkâr edicek müdde‘î-i mezbûrdan müdde‘âsına mübeyyine beyyine taleb olundukda fi’l-asl karye-i mezkûre sâkinlerinden olup zikrolunan fırında sâkin İsmail Beşe b. Mehmed ile Yorgi v. Nedelko ve Petko v. Nedelko nâm zimmîler li-ecli’ş-şehâde meclis-i şer‘a hâzirûn olup isre’l-istişhâd fi’l-hakīka hâlik-i mezbûr İşveyko [İşvetko] v. Petko v. Krece bundan akdem hayâtında bi-emri’llâhi te‘âlâ hâlik olduğumda zimem-i nâsda ve sâir cemî‘ terekem ahz u kabz ve mikdâr-ı kifâye meblağ ile lâşem zîr-i zemîne ilkā düyûn-ı müsbetem ashâbına ba‘de’l-kazâ bâkī kalan terekem vârislerim olup mârru’z-zikr Radoşte karyesinde sâkin karındaşlarıma îsâl ve irsâl ve teslîm oluna deyü vasiyyet ve tenfîzine müdde‘î-i mezbûr Nikola’yı bizim huzûrumuzda vasiyy-i muhtâr nasb ve ta‘yîn eyledikde ol dahi vesâyet-i mezbûreyi ba‘de’l-kabûl musırran alâ-îsâ’ihî hâlik oldu müdde‘î-i mezbûr hâlik-i mezbûr İşvetko’nun ber-vech-i muharrer vasiyy-i muhtârıdır biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye ettikde gıbbe ri‘âyetihî şerâiti’l-kabûl şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a bi’t-taleb ketb olundu.<br><br>Fî 2 min-Cemâziyelâhir sene [1]143.<br><br>Şuhûdü’l-hâl: Mehmed Çelebi b. Abdullah, İbrahim Çelebi b. Mustafa, Abdullah b. Mustafa, Duhânî Mehmed b. Ahmed, Ya‘kub b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=5125"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5127"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b225"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o721"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>