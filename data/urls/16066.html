﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 545<br>Hüküm no: 684<br>Orijinal metin no: [105a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kanuni Sultan Süleyman’ın yapdırdığı su yollarının bakımını üstlenen yedi köy ahalisinin aksi bir emir olmadıkça her türlü vergiden muâf olduklarına dair hüküm kaydı</b><br><br>Akzâ kuzâti’l-müslimîn evlâ vülâti’l-muvahhidîn ma‘denü’l-fazli ve’l-yakīn vârisü ulûmi’l-enbiyâ’i ve’l-mürselîn hüccetü’l-hakkı ale’l-halk ecma‘în el-muhtassu bi mezîdi inâyeti’l-meliki’l-Mu‘în mevlânâ Hâslar kadısı ( ) -zîdet fezâ’iluhû- tevkī‘-i refî‘-i hümâyûn vâsıl olucak ma‘lûm ola ki merhûm ve mağfûrun-leh Sultan Süleyman Hân -tâbe serâhû-nun Kağıdhâne ve Halkalı cânibeyninden mahrûse-i İstanbul’a ve Saray-ı atîk ve cedîde ve bi’l-cümle hâssa bahçelere icrâ ettirdiği suyun yollarına berât-ı âlîşânımla müte‘ayyin olunmuş suyolcuları hâlâ Dersa‘âdet’ime arzuhâl edip mezbûrlar bilâ-ücret hizmet edip hizmet ve ırgadiyyeleri mukābelesinde tekâlîf-i örfiyye ve şâkkadan mu‘âf olup tekâlîf-i şâkka ile dahl olunmak îcâb eylemez iken hâlâ bilâ-emr-i şerîf teklîf-i şâkka ile dahl ve rencîde eylemeleriyle men‘ ve def‘ olunup rencîde olunmamak bâbında emr-i şerîfim verilmek recâ eyledikleri ecilden Hazîne-i âmiremde mahfûz olan Ma‘den Mukāta‘ası defterlerine nazar olundukda Hâslar kazâsında yedi aded kurâda yüz elli nefer yamak suyolcuları merhûm ve mağfûrun-leh Sultan Süleyman Hân-ı Gāzi -tâbe serâhû-nun Halkalı karyesinde ve Kağıdhâne câniblerinde bahçe-i hâssa ve Saray-ı âmire ve Kırkçeşme’ye icrâ eyledikleri suyun yollarını şiddet-i şitâda pâk ve tathîr eylemek şartıyla ücret-i ırgadiyyeleri mukābelesinde cizye ve ispençe ve avârız-ı dîvâniyye ve tekâlîf-i örfiyye ve şâkkadan ve masdariyye ve kul ve câriye ve kazma [ve] kürek ve arpa ve saman ve çayır biçmek ve rûz-ı Hızır akçesinden mu‘âf ve müsellem olmak üzre yedlerinde mu‘âfnâme-i hümâyûnları olduğu mastûr ve mukayyed bulunmağın imdi derkenâr mûcebince amel olunmak fermânım olmuşdur buyurdum ki hükm-i şerîfim vardıkda bu bâbda sâdır olan emrim üzre amel edip dahi zikr olunan yüz elli nefer yamak suyolcuları zikr olunan su yollarını şiddet-i şitâda bilâ-ücret pâk ve tathîr etmek şartıyla ücret-i ırgādiyyeleri mukābelesinde cizye ve ispençe ve avârız-ı dîvâniyye ve tekâlîf-i örfiyye ve şâkkadan ve masdariyye ve kul ve câriye ve kazma ve kürek ve arpa ve saman ve çayır biçmek ve rûz-ı Hızır akçesinden mu‘âf ve müsellem olduklarına yedlerinde mu‘âfnâme-i hümâyûn verildiği Ma‘den Mukāta‘ası defterlerinden mastûr olmağın mâdâmki hizmetlerinde kusûrları olmayıp ve mu‘âf ve gayr-ı mu‘âfa dâhil olan tekâlîfi edâ eylediklerinden sonra emr-i şerîfle mu‘âf ve gayr-ı mu‘âf tasrîh olmadıkça yedlerinde olan mu‘âfnâme-i hümâyûnuma muhâlif ve bilâ-emr-i şerîf tekâlîf-i şâkka ile mezbûrları rencîde ve remîde ettirmeyip husûs-ı mezbûr için tekrâr şikâyet olunmalı eylemeyesin şöyle bilesin alâmet-i şerîfe i‘timâd kılasın. Tahrîren fi’l-yevmi’s-sâdis aşer min şehri Cemâziyelevvel li sene tis‘în ve elf. Kostantıniyye el-mahrûse. Vasale fî 8 Cumâdelâhire sene [10]90. Sahh Defter-i kurâ-yı mezkûrîn an yamakān-ı suyolcuyân ve meremmetciyân ber evkāf-ı merhûm ve mağfûrun-leh Sultan Süleyman Hân-ı Gāzi der İstanbul. Tahrîr-i kasaba-i Hasköy Karye-i Bigados an yamakān neferen 34 Karye-i Avas[ya] an yamakān neferen 24 Karye-i Küçük an yamakān neferen 26 Karye-i Cebeci an yamakān neferen 21 Karye-i Zekeriya Burgaz an yamakān neferen 17 Karye-i Orta Belgrad an yamakān neferen 22 Karye-i Bahçeli Belgrad an yamakān neferen 6 Aded-i kurâ 7 Cem‘an Yekûn-ı suyolcuyân-ı yamakān nefer 150 Zikr olunan yedi pâre karyenin yüz elli yamak suyolcuları olup merhûm ve mağfûrun-leh Sultan Süleyman Hân-ı Gāzi -tâbe serâhû-nun Kağıdhâne ve Halkalı câniblerinden mahmiye-i İstanbul’a ve bahçe-i hâssa ve Saray-ı atîka ve Kırkçeşme’ye icrâ eyledikleri suyun mecrâlarını pâk ve tathîr ve kemerlerin dahi bilâ-ücret ta‘mîr ve termîm etmek şartıyla ücret-i ırgādiyyeleri mukābelesinde avârız-ı dîvâniyye ve tekâlîf-i örfiyye ve şâkka ve kazma [ve] kürek ve çayır biçme ve muhtesib ve acemoğlanı ve bunun emsâli tekâlîfden mu‘âf ve müsellem olmak üzre yedlerinde mu‘âfnâme-i hümâyûnları olmağın bâ fermân-ı şerîf işbu sûret-i defterdir ki mahallinden aynıyla nakl olunup zâbitleri yedine verildi. Fî 2 C[emâziyelâhir] sene 1090.</p>          <br><a title="Önceki sayfa" style="text-decoration:none" href="./ayrmetin.php?idno=16065"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16067"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b545"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o629"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>