﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 1007<br>Hüküm no: 821<br>Orijinal metin no: [187a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Çelebi’nin vefat eden Feyzullah Efendi’nin kendisine bir miktar para vasiyet ettiğini ispat ettiği</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın bu fakīr mahmiye-i İstanbul’da Ayasofya-i Kebîr mahallesinde vâki‘ Birâderzâde denmekle ma‘rûf mefharü’l-müderrisîni’l-kirâm Mustafa Efendi b. el-müvellâ el-merhûm Ahmed Efendi’nin sa‘âdethânesine varıp zeyl-i rakīmde mastûrü’l-esâmî Müslimîn mahzarlarında akd-i meclis-i şer‘-i kavîm ettikde asrında şeyhülislâm olup mahrûse-i Galata müzâfâtından Beşiktaş kasabasında vâki‘ yalı ta‘bîr olunur saraylarında sâkin iken bundan akdem vedâ‘-ı âlem-i fânî eden merhûm ve mağfûrun-leh Ebû Said Efendizâde demekle şehîr Feyzullah Efendi’nin verâseti halîle-i celîlesi fahrü’l-muhadderât Dilgüşa Hatun bt. Abdullah’a ve sulbiye kerîme-i mükerremesi umdetü’l-muhadderât tâcü’l-mestûrât Safiye Kadın’a ve kendilerden mukaddem dâr-ı bekāya rıhlet eden sulbî oğlu merhûm Mehmed Reşid Efendi’nin sulbî evlâdları mefharü’l-mahâdîm Abdullah Çelebi Efendi nâm mürâhıka ve mefâhirü’l-muhadderât Âişe Hatun ve Râbia Hatun ve Emetullah Hatun’a münhasıra olduğu zâhir ve mütebeyyin oldukdan sonra merhûm-ı müşârün-ileyh Feyz[ullah] Efendi’nin etbâ‘larından işbu hâfızü’l-vesîka İbrahim Çelebi b. Mehmed [187b] meclis-i ma‘kūd-ı mezbûrda vech-i âtî üzere merhûm-ı müşârün-ileyhin terekesine vâzı‘u’l-yed olan zevce-i mezbûre tarafından terekeye müte‘allıka âmme-i umûrlarında vekîl olduğu hüccet-i şer‘iyye ile sâbit ve sübût-ı vekâletine hükm-i şer‘î lâhık olan Bezistân-ı atîk tüccârından Mustafa Çelebi b. İbrahim ve mürâhık-ı mûmâ-ileyhin hüccet-i şer‘iyye ile vasiyy-i muhtârı olan merhûm-ı mûmâ-ileyhin kethüdâları el-Hâc Mehmed Efendi b. Sefer mahzarlarında üzerlerine da‘vâ ve takrîr-i kelâm edip efendim merhûm-ı müşârün-ileyh Ebû Said Efendizâde Feyzullah Efendi hayâtında intikālinden altı ay mukaddem bi-emrillâhi te‘âlâ kazâ-i nahb ettiğimde sülüs-i malımdan iki yüz guruş bana verile deyü huzûr-ı Müslimînde vasiyet buyurup musırran-aleyhâ rıhlet ettikde sülüs-i malı mûsâ-bih olan meblağa vâfî ve kâfî olmağla terekesinden taleb ederim suâl olunup alıverilmesi matlûbumdur dedikde gıbbe’s-suâl ve akībe’l-inkâr müdde‘î-i mezbûrdan sıdk-ı makāline beyyine taleb olundukda fuhûl-i udûl-ı ricâl-i Müslimînden sâbıkā Kudüs-i şerîf kādısı umdetü’l-mevâli’l-izâm fazîletlü Mahmud Efendi b. ( ) ve müşârün-ileyh Birâderzâde Mustafa Efendi b. el-müvellâ el-merhûm Ahmed Efendi li-ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-hakīka merhûm-ı müşârün-ileyh Ebû Said Efendi demekle şehîr Feyzullah Efendi hazretleri hayâtında intikāllerinden altı ay mukaddem bi-emrillâhi te‘âlâ kazâ-i nahb ettiğimde sülüs-i malımdan işbu müdde‘î-i mezbûr İbrahim Çelebi’ye iki yüz guruş verile deyü huzûrumuzda vasiyet buyurup musırran-aleyhâ rıhlet ettiklerinde terekesinin sülüsü meblağ-ı mezbûra vâfî ve kâfîdir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde gıbbe ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mâ-vaka‘a kayd-şüd.<br><br>Fî 7 min-Recebi’l-ferd sene 1110<br><br>Şuhûdü’l-hâl: Sâbıkā Rumeli kazaskeri olan sa‘âdetlü inâyetlü Yahya Efendi hazretlerinin mahdûm-ı âlî-kadrleri sa‘âdetlü fazîletlü Feyzullah Efendi, Fahrü’l-müderrisîn Abdülbaki Efendi b. Hüseyin Ağa, Hoca Mehmed Efendi b. Ali, el-Hâc Mustafa Çelebi b. Ali, Ali Çelebi b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=37764"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37766"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b1007"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1055"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>