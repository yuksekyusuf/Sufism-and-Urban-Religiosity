﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 145<br>Hüküm no: 122<br>Orijinal metin no: [23a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdülkerim Efendi b. Mehmed’e vefat eden kız kardeşi Razıye Hatun’dan miras yoluyla intikal eden ve usülsüz başkasına satışı yapılan menzilin iâdesi</b><br><br>Bundan akdem mahmiye-i Kostantiniyye’de Lâleliçeşme mahallesinde müteveffât olan Raziye bt. Mehmed nâm hatunun li-ebeveyn karındaşı ve bi’l-inhisâr vârisi olup verâseti vech-i şer‘î üzere sâbite olan bâ‘isü’l-kitâb Abdülkerim Efendi b. Mehmed meclis-i şer‘-i hatîrde menzil-i âti’z-zikre vâzı‘u’l-yed olduğu nehc-i şer‘î üzere sâbit olan Ali Bey b. Hıdır nâm cündî mahzarında üzerine takrîr-i da‘vâ edip hâlâ merkūmun yedinde olup mahmiye-i merkūmede Hatice Sultan mahallesinde vâkı‘ tarafeyni mezkûr Ali Bey mülküne ve tarafeyn-i âhareyni Şaban nâm cündî mülkü ile tarîk-i âmma müntehî olup bir beyt-i süflâyı ve bir kilârı ve muhavvatayı müştemil olan menzil kız karındaşım mezbûre Raziye Hatun’un mülkü olup ba‘de vefâtihâ bi’l-inhisâr irs-i şer‘î ile bana intkāl etmiş iken ben âhar diyarda bulunmağla mahmiye-i merkūmede ol zamanda beytü’l-mâl emîni olan Ahmed Ağa b. Abdülmennân menzil-i mezbûru Neslihan bt. Mustafa nâm hatuna gabn-ı fâhiş ile beş bin fıddî akçeye bey‘ edip kabz-ı semen edip ba‘dehû mersûme Neslihan dahi menzil-i merkūmu mesfûr Ali Bey’e kezâlik beş bin fıddî akçeye bey‘ edip kabz-ı semen etmiş ba‘dehû ben dahi gelip müteveffât-ı mezbûrenin li-ebeveyn karındaşı ve bi’l-inhisâr vârisi olduğumu nehc-i şer‘î üzere ve alâ-vechi’l-hasm isbât eylediğimden sonra menzil-i merkūm gabn-ı fâhiş ile bey‘ olunmamağın mukaddemâ mahmiye-i mezbûrede umûr-ı şer‘iyye-i askeriye istimâ‘ına meʼmûr olan fahrü’l-müderrisîn mevlânâ Hamza Efendi b. Ali mahzarında mezkûr Ali Bey muvâcehesinde menzil-i mezbûru vech-i mezkûr üzere da‘vâ edip gıbbe’l-inkâr hîn-i bey‘de gabn-ı fâhiş ile bey‘ olunduğunu nehc-i şer‘î üzere isbât edip bey‘-i mezkûrun feshine hükm olunup yedime hüccet-i şer‘iyye verilmiş iken merkūm Ali Bey menzil-i mersûmu teslîmden imtinâ‘ eder kasr-ı yedine tenbîh olunmak taleb ederin deyü kelimât-ı meşrûhasına mutâbıka mevlânâ-yı müşârun-ileyhin hat ve hatemini müştemile ve târîh-i kitâb senesi Cumâdelulâsı’nın evâsıtı ile müverraha hüccet-i şer‘iyye ibrâz edicek gıbbe’s-suâl mersûm Ali Bey cevâbında fi’l-hakīka merkūm Abdülkerim Efendi müteveffât-ı mesfûrenin li-ebeveyn karındaşı ve bi’l-inhisâr vârisi olduğu şer‘an sâbit olmuşdur lâkin ben mezbûr ile hâkim-i müşârun-ileyhle murâfa‘a olup vech-i mezkûr üzere menzil-i mezbûr gabn-ı fâhiş ile bey‘ olunduğu muvâcehemde vech-i şer‘î üzere sâbit olmamışdır deyü mazmûn-ı hüccet-i mezkûreyi inkâr edicek gıbbe’l-istişhâd udûl-i Müslimînden mevlânâ Halil Efendi b. Şeyh Mehmed ve Ahmed Bey b. Mehmed el-cündî li-ecli’ş-şehâde meclis-i şer‘a hâzırân olup fi’l-vâkı‘ mezbûr Abdülkerim Efendi târîh-i mesfûrda mahmiye-i mersûmede umûr-ı şer‘iyye-i askeriye istimâ‘ına meʼmûr olan müşârun-ileyh Hamza Efendi huzûrunda merkūm Ali Bey muvâcehesinde vech-i mastûr üzere menzil-i mezkûru gabn-ı fâhiş ile bey‘ olunmuşdur deyü da‘vâ edip gıbbe’l-inkâr menzil-i merkūm hîn-i bey‘de gabn-ı fâhiş ile bey‘ olunduğunu nehc-i şer‘î üzere muvâcehesinde isbât edip bey‘-i mersûmun feshine hükm olundu bu husûsa şahidleriz şehâdet dahi ederiz deyü mazmûn-ı hüccet-i merkūmeye mutâbık edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûl olmağın teslîmine tenbîh olunup mâ vaka‘a gıbbe’t-taleb ketb olundu.<br><br>Hurrire fî-selhi şehri Recebi’l-mürecceb li-sene selâse ve selâsîn ve elf.<br><br>Şuhûdü’l-hâl: Ahmed Efendi b. Mehmed el-cündî, Mustafa Çelebi b. Mehmed, Hasan b. Mehmed, Mehmed b. el-Hâc Murad, Mehmed b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39413"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39415"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b145"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o415"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>