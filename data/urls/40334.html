﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 127<br>Hüküm no: 55<br>Orijinal metin no: [10a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Berber Üstad Yusuf b. Abdullah’ın Mimar Şücâ‘ mahallesindeki evini vakfedip Musa Efendi b. İlyas’ı mütevellî tayin ettiği vakfiyesi</b><br><br>Hüve’l-Fettâh<br><br>Elhamdü lillâhi’l-vâkıf alâ zamâiri’l-ibâd ve’s-salâtü ve’s-selâmü alâ nebiyyihî Muhammed ve âlihî’l-emcâd ve men beynehüm bi-ihsânin ilâ yevmi’l-haşri ve’l-mî‘âd ammâ ba‘d işbu kitâb-ı sıhhat-nisâbın tahrîrine bâ‘is ve bâdî oldur ki mahmiye-i İstanbul’da Mi‘mâr Şücâ‘ mahallesi ahâlîsinden sâhibü’l-hayrât ve’l-hasenât ve râğibü’s-sadakāt ve’l-meberrât Berber Üstâd Yusuf b. Abdullah meclis-i şer‘-i şerîf-i şâmihu’l-imâd ve mahfil-i dîn-i münîf-i râsihu’l-evtâdda zikri âtî vakfına li-ecli’t-tescîl mütevellî nasb ü ta‘yîn edip tevliyeti kabûl eden mahalle-i mezkûre ahâlîsinden Musa Efendi b. İlyas mahzarında tav‘an ikrâr ve i‘tirâf edip zikri âtî vakfın sudûruna değin silk-i mülkümde muntazam yedimde mülk ve hakkım olup mahalle-i mezkûrede vâki‘ bir tarafdan merhûm Abdi Çelebi veresesi mülklerine ve bir tarafdan Nasûh Beşe Vakfı olan menzile ve iki tarafdan tarîk-ı âmma müntehî bir bâb fevkānî ve bir bâb tahtânî odaları ve bir sofayı ve su kuyusunu ve cüneyneyi müştemil olan cemî‘ mülk menzilimi kâffe-i hukūk [ve] merâfıkı ve âmme-i tevâbi‘ ve levâhıkıyla hasbeten lillâhi’l-aliyyi’l-azîm vakıf ve habs edip şöyle şart eyledim ki ben hayâtda oldukça menzil-i mezkûrda kendim sâkin olup tevliyet ve tasarrufu yedimde ola vefâtımdan sonra hâlâ zevcem olan Sâliha bt. Abdullah nâm hâtun menzil-i mezkûrda sâkine tevliyet ve tasarrufu yedinde ola ba‘de vefâtihâ mezkûre Sâliha’nın evlâdı ve evlâd-ı evlâdı ve evlâd-ı evlâd-ı evlâdı batnen ba‘de batnin karnen isre karnin menzil-i mezkûrda sâkin olup ile’l-inkırâz vech-i meşrûh üzere herbiri nevbet-i tasarruflarında vakf-ı mezbûra mütevellî olup dilerlerse menzil-i mezkûrda sâkin olup dilerlerse ecr-i misli ile âhara îcâr edip ücretinden müntefi‘ olalar ve ba‘de inkırâzi’l-kül mahalle-i mezkûrede vâki‘ zikrolunan Mi‘mâr Şücâ‘ Câmi‘i’nde her kim kayyûm olursa menzil-i mezkûrda sâkin olup tevliyet ve tasarruf yedinde ola ol dahi mukābilesinde zikrolunan câmi‘de vâki‘ kuyudan su çekip mütevazzı’în için câmi‘-i mezkûrda vâki‘ musluğa sab eylediğinden mâ‘adâ beher yevm üçer İhlâs-ı şerîf tilâvet edip sevâbını rûhuma ihdâ eyleye ve şürût-ı mezkûrenin tebdîl ve tağyîri hayâtda oldukça merreten ba‘de uhrâ yedimde ola deyu menzil-i mezkûru fâriğan ani’ş-şevâgil mütevellî-i mezkûra teslîm edip ol dahi bi’t-tevliye vakfiyet üzere tesellüm eyledi dedikde mezkûr Üstâd Yusuf’un ikrâr-ı meşrûhunu mütevellî-i mezkûr bi’l-müvâcehe tasdîk ve bi’l-müşâfehe tahkīk ettikden sonra vâkıf-ı mezkûr semt-i vifâkdan taraf-ı şikāka âzim olup vakf-ı akār imâm-ı muhtâr sirâcü’l-eimme İmâm-ı A‘zam ve hümâm-ı akdem muktedâ-yı kül reh-nümâ-yı sübül Ebû Hanife Kûfî cüziye hayru’l-cezâ ve kûfiye hazretleri katında ma‘a’s-sıhha lüzûmu ifâde eyleyip İmâm Muhammed b. Hasan eş-Şeybânî ve İmâm Hila[l] b. Yahya el-Basrî mezhebleri üzere vâkıf menâfi‘-i vakfı kendi nefsine şart etmekle bâtıl ve ona mebnî olan şurût hilye-i sıhhatden âtıle olmağla rücû‘ meşrû‘ olmağın vakfımdan rücû‘ eyledim menzil-i mezkûru mütevellî-i mezbûr bana teslîm eylesin dedikde mütevellî-i mezkûr cevâb-ı bâ-savâba mütesaddî olup fi’l-hakīka eimme-i mezkûrûn mezhebleri üzere hâl minvâl-i meşrûh üzeredir lâkin şartu’l-vâkıf el-menfa‘atü li-nefsihî vakf-ı akārda İmâm Ebî Yusuf mezhebi üzere sıhhat ve lüzûm mütelâzımân olup ve fî zamâninâ meşâyih-i İslâm tergīben li’n-nâs mezheb-i Ebî Yusuf üzere iftâda icmâ‘ eylemişlerdir pes imâm-ı müşârun-ileyh mezhebi üzere vakf-ı mezkûr sahîh ve lâzımdır deyu redden imtinâ‘ ve bu vechile difâ‘ edip vakf-ı mezkûrun imâm-ı ma‘hûd mezhebi üzere sıhhat ve lüzûmuna hüküm taleb ederim deyu hâkim-i muvakkı‘-ı sadr-ı kitâb huzûrunda müterâfi‘ân ve fasl [ü] hasma tâlibân olduklarında hâkim-i müşârun-ileyh esbağallâhü ni‘amehû aleyh tarafeynin kelâmına nazar ve mennâ‘un li’l-hayr olmakdan hazer edip taraf-ı vakfı evlâ görüp İmâm Ebî Yusuf re’y-i sedîdleri üzere şerâit-i hükmü mer‘î ve mes’ûl fi’l-hükm olduğu hâlde vakf-ı mezkûrun sıhhat ve lüzûmuna vâkıf-ı mezkûr muvâcehesinde hükm-i sahîh-i şer‘î ve kazâ-i sarîh-i mer‘î kılıp hükm-i mezkûr ile vakıf sahîh ve lâzım olup min ba‘d nakz [ve] nakzına mecâl muhâl ve tebdîl ve tağyîri mümteni‘ü’l-ihtimâl oldu. Fe men beddelehû ba‘demâ semi‘ahû fe-innemâ ismühû ale’l-lezîne yübeddilûnehû inna’llâhe semî‘un alîm ve ecru’l-vâkıf ale’l-hayyi’l-cevâdi’l-kerîm hurrire.<br><br>Fi’l-yevmi’s-sânî aşer min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: El-hâc Ramazan b. Mustafa, Abdullah Efendi el-imâm, Hüseyin Çelebi el-müezzin, Abdi Beşe b. ( ) el-cündi, Şa‘ban Halîfe, Ahmed Çelebi b. Abdülkerim, İsa Bey b. Ahmed ve gayr[uhüm.]</p>          <br><a title="Önceki sayfa" style="text-decoration:none" href="./ayrmetin.php?idno=40333"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40335"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b127"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o903"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>