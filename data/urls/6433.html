﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 236<br>Hüküm no: 217<br>Orijinal metin no: [30b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kerime bt. Mustafa’nın sahibi olduğu vakıf ev ve dükkânlardaki yarı hissesini Ayşe Hatun’a sattığı</b><br><br>Keşf<br><br>Husûs-ı âti’z-zikrin mahallinde ketb ü tahrîri iltimâs olunmağla savb-ı şer‘-i enverden keşif nâibimiz Mevlânâ Hıfzı el-Hâc Mehmed Efendi irsâl olunup ol dahi mahmiye-i İstanbul’da Molla Kestel mahallesinde vâki‘ zikri âtî menzile varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i Nebevî ettikde zâtı İmâm Mahmud Efendi b. İshak ve Ali Çelebi b. Mehmed nâm kimesne ta‘rîfleriyle mu‘arrefe olan Kerime bt. Mustafa nâm hatun meclis-i ma‘kūd-ı mezkûrda zâtı yine mu‘arrifân-ı mezbûrân ta‘rîfleriyle mu‘arrefe olan bâ‘isetü hâzihi’l-vesîka Âişe bt. Mehmed nâm hatun mahzarında ikrâr-ı tâm ve takrîr-i kelâm edip merhûm Molla Kestel Evkāfı’ndan olup mahalle-i mezbûrede vâki‘ bir tarafdan Ali Çelebi menzili ve üç tarafdan tarîk-i âm ile mahdûd iki bâb vakıf menzil ve tahtında bir bâb berber dükkânı ve bir bâb mikrâscı dükkânının rub‘una ben ve selâse-i erbâ‘ına mezbûre Âişe Hatun bi’l-icâreteyn mutasarrıfe olup bundan akdem menzileyn-i mezkûreyn ile dekâkîn-i mezbûrede olan hisselerimizi kıbel-i şer‘den keşf ü mesâha ve takdîm ve her birimizin hisselerimizi ifrâz ve ta‘yîn ve alâmât-ı fâsıla vaz‘ıyla temyîz ve tebyîn olunup yedime işbu keşif hücceti i‘tâ olunmuşdu, hâlâ menzileyn-i mezkûreyn ile dekâkîn-i merkūmede olan rub‘ hissemi mezbûre Âişe Hatun’a iki yüz kırk altı guruş bedel mukābelesinde bâ-ma‘rifet-i mütevellî ferâğ ve tefvîz eylediğimde ol dahi ber-minvâl-i meşrûh tefevvüz ve kabûl eylediğinden sonra bedel-i merkūmun elli bir guruşunu mezbûre Âişe Hatun’a mukaddemâ zimmetimde deynim olan elli bir guruşa takas eylediğimde ol dahi ber-vech-i muharrer mukāssa ve kabûl edip mâ‘adâsı olan yüz doksan beş guruşu mezbûre Âişe Hatun yedinden tamâmen ahz u kabz edip husûs-ı mezkûra ve sâir târîh-i kitâba gelince beynimizde cârî âmme-i de‘âvî ve kâffe-i mutâlebâtdan mezbûre Âişe Hatun’un zimmetini ibrâ-i âmm-ı râfi‘ü’l-hısâm ile ibrâ ve ıskāt eylediğimde ol dahi menzil-i mahdûd-ı mezkûrun istîfâsına ve târîh-i kitâba gelince kezâlik âmme-i de‘âvî ve kâffe-i mutâlebât ve eymân ve muhâsamâtdan benim zimmetimi ibrâ-i âmm-ı katı‘u’n-nizâ‘la ibrâ ve ıskāt eyledi dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde ketb ü tahrîr ve ma‘an ba‘s olunan Çukadâr Mehmed b. Ahmed ve Muhzır Mustafa b. Mehmed ile meclis-i şer‘a gelip alâ-vukū‘ihi inhâ ve takrîr etmeğin mâ-vaka‘a bi’t-taleb ketb olundu.<br><br>Fî-gurreti Saferi’l-hayr sene 1153.<br><br>Şuhûdü’l-hâl: İmâm Mahmud Efendi b. İshak bi-mahalle-i mezbûre, el-Hâc Mustafa b. el-müezzin, el-Hâc Abdullah b. Hüseyin, Ahmed Efendi imâm-ı Kemâl Paşa, Abdi Efendi el-müezzin, el-Hâc Hüseyin b. Abdullah, Ali Çelebi b. Hasan, el-Hâc Osman b. Mehmed, Hâfız Mehmed Efendi b. (…)</p>          <br><a title="Önceki sayfa" style="text-decoration:none" href="./ayrmetin.php?idno=6432"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6434"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b236"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o652"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>