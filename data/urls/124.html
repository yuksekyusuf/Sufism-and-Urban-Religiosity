﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Adalar Mahkemesi 1 Numaralı Sicil (H. 1178-1184 / M. 1764-1771)<br>cilt: 75,&nbsp;sayfa: 111<br>Hüküm no: 123<br>Orijinal metin no: [28b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Adalar’da fuhuş yapan ve ahaliye eziyet edenlerin yakalanması için Bostancıbaşı ile Adalar subaşısının görevlendirildiği</b><br><br>İftihârü’l-emâcid ve’l-ekârim câmi‘u’l-mehâmid ve’l-hükkâm el muhtassu bi-mezîdi inâyeti’l-meliki’n-nüvvâbım hâlâ hâssa bostancıbaşı olan ( ) -dâme mecdühû- tevkī‘-i refî‘-i hümâyûn vâsıl olıcak ma‘lûm ola ki Üsküdar’a muzâfe Kartal nâhiyesine tâbi‘ Helke [Hereke] ve Yalakâbâd ve Âsitâne’de Kalafatyeri nâm mahâllerden gerek kayıkçı ve gerek sâir eşhâs beş ve altışar müttefikan İstanbul’dan fâhişe avradlar alıp kayık ile Kınalıadası’nda ve Sivriada’da ve Büyükadalar’dan [Büyükada’da] ikişer üçer gece beytûtetden ve mel‘anetleri[n] icrâ eylediklerinden sonra re‘âyâ fukarâsının cebren ganem ve keçilerini zebh ve sâir me’külât ve meşrûbâtlarına dahi bir akçe vermeyüp müft [ü] meccânen ekl ü şürb eylediklerinden başka rencîde ve ta‘addîlerinin nihâyeti olmadığını Adalar Subaşısı Hasan -zîde kadruhû- sen ki bostancıbaşı-yı mûmâ-ileyhsin tarafından inhâ ve ol makūle eşkıyâ ber-vech-i meşrûh mel‘anetleri icrâsı’çün Adalar’a geldiklerinde ahz ve fâhişeleriyle ma‘an huzûr-ı Âsafi’ye ihzârları’çün subaşı-yı merkūmun ma‘iyyetine mübâşir ta‘yîn olunmak bâbında emr-i şerîfim sudûru istid‘â olunduğuna binâen vech-i meşrûh üzere amel olunmak fermânım olmağın imdi sen ki bostancıbaşı-yı mûmâ-ileyhsin tarafından subaşı-yı mûmâ-ileyhin ma‘iyyetine bir kâr-güzâr mübâşir ta‘yîn ve ol makūle eşkıyâ Adalar’a geldiklerinde bi-eyyi hâl ahz ve fâhişeleriyle ma‘an huzûr-ı Âsafi’ye ihzâra ziyâde takayyüd ve ihtimâm eyleyüp lâkin bu husûs celb-i mâl sevdâsıyla fukarâyı rencîde, zulm ü ta‘addîye ruhsat göstermekden gāyetü’l-gāye hazer ve mücânebet olunmak bâbında fermân-ı âlîşânım sâdır olmuşdur buyurdum ki vusûl buldukda amel kılıp mazmûn-ı itâ‘at-makrûnuyla âmil olup hilâfından tehâşî ve mücânebet eyleyesin şöyle bilesin alâmet-i şerîfe i‘timâd kılasın.<br><br>Fî <<evâhir-i isnâ semân>> selhi Cemâziyelevvel sene [1]182.</p>          <br><a title="Önceki sayfa" style="text-decoration:none" href="./ayrmetin.php?idno=123"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=125"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ada001&bsm=ada001b111"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ada001&bsm=ada001o160"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>