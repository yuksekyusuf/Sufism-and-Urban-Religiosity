﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 531 Numaralı Sicil (H. 1204-1207 / M. 1790-1793)<br>cilt: 81,&nbsp;sayfa: 571<br>Hüküm no: 886<br>Orijinal metin no: [72b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tersane-i amire’de bağlı bulunan gemilerin safralarını boşaltmak için görevlendirilecek amelelerin nizama uygun olarak tayini</b><br><br>Ma‘rûz;<br><br>İşbu sene-i mübârekede Tersâne-i âmire’de merbût olan sefâin-i sultaniye derûnundan safra ihrâcı içün Âsitâne-i aliyye ve Eyüb ve Galata ve Üsküdar’dan külle yevm dört yüz nefer bağçevân amelesi ihzârı bâbında izzetlü Bostancıbaşı ağa kullarına hitâben beyaz üzerine sâdır olan fermân-ı âlî mûcebince ağa-yı müşârün-ileyh tarafından haseki mübâşeretiyle medîne-i Üsküdar’dan bağçevân amelesi taleb ve ihzâr murâd eyledikde onlar dahi ez-kadîm Tersâne-i âmire hizmetini Âsitâne-i aliyye tarafında olan bahçıvân tâifesi rü’yet edip bizler dahi medîne-i mezbûrede vüzerâ-yı i‘zâm ve ricâl-i Devlet-i aliyye’den Anadolu cânibine memûr olanların menzil bârgiri imdâdiyesi ve kesret-i bârân vukû‘ında münşak olan tarîk-i cadde ta‘mirâtını rü’yet edip Üsküdar bahçevânları Tersâne-i âmire hizmetinde istihdâmlarımız mesbûk değildir deyü Dîvân-ı âlî’ye takdîm eyledikleri işbu arzuhâlleri bâlâsında tâife-i mezbûrenin keyfiyet-i istihdâmları ne vechile idiği ve kethudâlarının mefsedetleri zâhire ihrâc olunmak bâbında bu dâ‘îlerine ve ağa-yı müşârün-ileyh kullarına hitâben sâdır olan fermân-ı âlîlerine imtisâlen husûs-ı mezkûra vukūf-ı tammı olan usta ve subaşı kulları ile ahâli-i Üsküdar’ın müsinn ü ihtiyârından ve esnâf-ı sâireden dahi mazbûtü’l-esâmî bî-garaz Müslimîni meclis-i şer‘a ihzâr ve ağa-yı müşârün-ileyh tarafından mübâşir ta‘yîn olunan Mustafa Haseki hâzır olduğu hâlde ber-vech-i muharrer keyfiyet-i istihdâmları istihbâr olundukda ez-kadîm Üsküdar cânibinde olan bağçevân tâifesi Devlet-i aliyye’den Anadolu cânibine memûr olan vüzerâ-yı i‘zâm ve müte‘ayyinân-ı ricâl-i Devlet-i aliyyenin menzil bârgiri imdâdiyesi ve kesret-i bârân vukū‘ında münşak olan tarîklerin ta‘mîr ve termîmi hizmetini edip ve İran cânibine olan esfâr-ı sâbıkāda tahmîl olunan hizmetlerinden mâ‘adâ Tersâne-i âmire tarafından istihdâm olundukları mesbûk olmayıp ve hizmet-i mezkûre mukābelesinde dahi bedel olmak üzere nesne ahz olunduğu ma‘lûmlarımız değildir deyü her biri meclis-i şer‘de ba‘de’l-ihbâr gerek amele ve gerek bedel tahsîli mesbûk olmadığını ocak tarafından dahi sene-i sâbıkāda tâife-i mezbûreden amele ve bedel tahsîl olunmadığını ağa-yı müşârün-ileyh tarafından dahi tecessüs ve tahkīk olunup gerek İstanbul kethudâsı ve gerek Üsküdar’da beynlerinde olan kethudâlarının bedel ahzı ve âhar bahâne ile bu bâbda kethudâlarının mefsedeti zuhûr etmemekle fî-mâ ba‘d mugāyir-i kadîm amele talebiyle medîne-i mezbûrede olan tâife-i mezbûre rencîde olunmamak bâbında fermân-ı âlîleri sudûrunu her biri istirhâm eyledikleri bi’l-iltimâs huzûr-ı âlîlerine i‘lâm olundu.<br><br>Fî 17 min-S sene 1206</p>          <br><a title="Önceki sayfa" style="text-decoration:none" href="./ayrmetin.php?idno=53910"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=53912"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk531&bsm=usk531b571"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk531&bsm=usk531o1026"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>