﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 186<br>Hüküm no: 154<br>Orijinal metin no: [22a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ahmed’e borcu olan Hoca Mehmed’in parayı varisi olan Mehmed’e ödemesi</b><br><br>Bi-imzâ-i efendi<br><br>İsbât-ı verâset<br><br>Fi’l-asl diyâr-ı Mağrib’de mahrûse-i Trablus mahallâtından Seydi Salim mahallesi ahâlîsinden olup müste’men sefînesiyle bahren mahmiye-i İstanbul’a gelirken esnâ-i tarîkde cezîre-i Midilli’de işbu târîh-i vesîkadan üç ay mukaddem vefât eden tüccârdan Ahmed b. Kasım b. Süleyman’ın ber-vech-i âtî hasren vârisi olduğunu iddi‘â eden sâhib-i hâze’l-kitâb Mehmed nâm kimesne meclis-i şer‘-i şerîf-i enverde hâlâ fesciler kethüdâsı Hoca el-Hâc Mehmed b. Süleyman mahzarında üzerine da‘vâ ve takrîr-i kelâm edip ben müteveffâ-yı mezbûr Ahmed’in li-ebeveyn karındaşı olup babamız ismi Kasım ve dedemiz ismi Süleyman ve vâlidemiz ismi Hafsiye bt. Said ve maskat-ı re’simiz zikr olunan Seydi Salim mahallesi olup benden gayrı vâris ve terekesine müstahıkk-ı âhar olmayıp ve müteveffâ-yı mezbûrun merkūm el-Hâc Mehmed zimmetinde hubbu’l-lezîz ve Mağrib hurması semeninden doksan üç buçuk guruş hakkı olup kable’l-ahz vefât edip meblağ-ı mezbûr irsen bana isâbet ve intikāl etmeğin hâlâ bi’l-verâse taleb eylediğimde bana edâ ve teslîmden ibâ ve imtinâ‘ eder suâl olunup edâya tenbîh olunmak bi’l-verâse matlûbumdur dedikde gıbbe’s-suâl merkūm el-Hâc Mehmed cevâbında meblağ-ı mezbûr cihet-i mezkûreden ber-vech-i mübeyyen deyni olduğunu ikrâr lâkin müdde‘î-i merkūmun vech-i meşrûh üzere verâsetini ba‘de’l-inkâr müdde‘î-i mezbûrdan müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden mahrûse-i Galata’da Arab Câmi‘i mahallesinde sâkin Kıncı Süleyman b. Ahmed ve mahmiye-i mezbûrede Tahtelkale’de sâkin Trablusî Said b. Süleyman ve İbrahim b. Halîfe nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka işbu müdde‘î-i mezbûr Mehmed müteveffâ-yı merkūm Ahmed ile li-ebeveyn karındaşlar olup babaları ismi Kasım ve dedeleri ismi Süleyman ve vâlideleri ismi Hafsiye ve maskat-ı re’sleri zikr olunan Seydi Salim mahallesi olup müdde‘î-i mezbûr Mehmed müteveffâ-yı mezbûr Ahmed’in hasren vârisi olup terekesine müstahıkk-ı âhar olduğu ma‘lûmumuz değildir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a bi’t-taleb ketb olundu.<br><br>Fi’l-yevmi’t-tâsi‘ aşer min-Muharremi’l-harâm sene 1153.<br><br>Şuhûdü’l-hâl: el-Hâc Ahmed b. Süleyman, el-Hâc Ramazan b. Mehmed, Ahmed b. Adlunî?, el-Hâc Şa‘bân b. İdris, el-Hâc Mehmed b. Şa‘bân, el-Hâc Mustafa b. Hacı Mehmed</p>          <br><a title="Önceki sayfa" style="text-decoration:none" href="./ayrmetin.php?idno=6369"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6371"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b186"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o661"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>