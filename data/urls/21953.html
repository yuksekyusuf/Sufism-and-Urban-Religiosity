﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 217<br>Hüküm no: 214<br>Orijinal metin no: [30b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yorgi v. Aslan’ın Mardiros v. Serkis ile Zahar v. Avanos’dan alacak davasından men edildiği</b><br><br>Mahrûse-i Galata’da Bezzâzistân kurbünde hallâc olan Yorgi v. Aslan nâm zimmî meclis-i şer‘de kapamacı tâifesinden şerîkler olan işbu hâmilü’r-rakīm Mardiros v. Serkis ve Zahar v. Avanos nâm Ermeniler muvâcehelerinde üzerlerine da‘vâ ve takrîr-i kelâm edip şerîkân-ı merkūmân zimmetlerinde bundan akdem yedimden iştirâ etdikleri penbe bahâsından iki yüz otuz üç guruş bir zolata hakkım <<olup zimmetlerinde bâkī kalmağın hâlâ suâl olunup meblağ-ı bâkī-i mezbûrun>> olup meblağ-ı mezbûrun yüz yirmi guruşunu ahz u kabz edip yüz on üç guruş bir zolata hakkım zimmetlerinde bâkī kalmağın hâlâ suâl olunup meblağ-ı bâkī-i mezbûrun dahi alıverilmesi matlûbumdur dedikde gıbbe’s-suâl merkūmân Mardiros ve Zahar cevâblarında fi’l-vâki‘ müdde‘î-i merkūmân zimmetlerinde mikdâr-ı mezkûr deyni olduklarını ikrâr lâkin meblağ-ı mezbûr iki yüz otuz üç guruş bir zolatayı bir sene mukaddem müdde‘î-i mezbûra tamâmen edâ ve teslîm edip ol dahi ber-vech-i muharrer yedimizden ba‘de’l-ahz meblağ-ı mezbûra müte‘allika âmme-i da‘vâdan zimmetimizi huzûr-ı Müslimînde ibrâ ve ıskāt eylemiş idi deyü def‘le mukābele eylediklerinde gıbbe’l-istintâk ve akībe’l-inkâr merkūmân Mardiros ve Zahar’dan def‘-i mezkûrlarını mübeyyine beyyine taleb olundukda udûl-i ahrâr-ı ricâl-i Müslimînden olup bezzâzistân erbâbından Ahmed Çelebi b. Abdullah ve diğer Ahmed Çelebi b. Mehmed nâm kimesneler ile Kirkor v. Bedros ve Panos v. Ohan nâm Ermeniler li-ecli’ş-şehâde meclis-i şer‘a hâzırûn olup isre’l-istişhâd fi’l-vâki‘ işbu müdde‘î-i merkūm Yorgi bir sene mukaddem şerîkân-ı merkūmân zimmetlerinde olan iki yüz otuz üç guruş bir zolatayı yedlerinden bi’t-tamâm ve’l-kemâl ahz u kabz edip meblağ-ı mezbûra müte‘allika âmme-i da‘vâdan şerîkân-ı merkūmân zimmetlerini ibrâ ve ıskāt eyledim deyü bizim huzûrumuzda ikrâr ve bizi işhâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle müdde‘î-i merkūm ber-vech-i şer‘î şerîkân-ı merkūmâna mu‘âraza ve müdâhaleden men‘ birle mâ-hüve’l-vâkı‘ bi’l-ibtigā ketb olundu.<br><br>Fi’l-yevmi’r-râbi‘ ve’l-ışrîn min-Şevvâli’l-mükerrem sene 1137.<br><br>Şuhûdü’l-hâl: Ahmed Beşe b. Mehmed, Mehmed b. Mustafa, İsmail b. el-Hâc Süleyman, Mustafa b. Veli, es-Seyyid Mehmed es-Seyyid Ahmed, Mustafa Ağa b. el-Hâc Mahmud. </p>          <br><a title="Önceki sayfa" style="text-decoration:none" href="./ayrmetin.php?idno=21952"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21954"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b217"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o451"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>