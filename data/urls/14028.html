﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 50<br>Hüküm no: 6<br>Orijinal metin no: [2a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mahmud Çelebi b. Mehmed’in kendi tasarrufunda bulunan vakıf evin süknâsını Meryem Hanım bt. Mehmed’e îcâr ettiği</b><br><br>Husûs-ı âti’l-beyânın mahallinde tahrîri iltimâs olundukda savb-ı şer‘den mevlânâ Hidâyetullah Efendi irsâl olunup ol dahi zeyl-i kitâbda mastûrü’l-esâmî olan müslimîn ile Medîne-i Ebâ Eyyûb el-Ensârî -radiye anhu Rabbühü’l-Bârî- mahallâtından Veli Baba mahallesinde vâki‘ merhûm ve mağfûrun-leh el-Hâc Mahmud b. Ahmed el-Mahzenî nâm sâhib-i hayrın süknâsı evvelâ kendi nefsine ve ba‘dehû utekāsına ve evlâd ve evlâd ve evlâd-ı utekāsına ve ba‘de’l-inkırâz -el-iyâzü billâh min kahri’l-feyyâz- bir recül-i sâlihe vakf ve şart ve ta‘yîn edip iki tarafdan yine vakf-ı mezbûra ve bir tarafdan peştamâlî Ömer Bey mülküne ve bir tarafdan tarîk-i âma müntehî bir fevkānî ve bir tahtânî beyti ve müşterek bi’r-i mâyı ve cüneyneyi ve muhavvatayı müştemil menzile varıp akd-i meclis eylediklerinde evlâd-ı utekādan olup ber vech-i meşrûtiyyet vakf-ı mezbû[r]un mütevellîsi fahrü’l-akrân Mahmud Çelebi b. Mehmed meclis-i şer‘-i hatîr-i lâzımü’t-tevkīrde işbu kitâb-ı sedâd-intisâbın hâfızası fahrü’l-muhadderât ve zahrü’l-muvakkarât Meryem Hanım bt. el-merhûm Mehmed Paşa tarafından husûs-ı âti’l-beyânı tasdîke vekîl olup hasm-ı şer‘î-i câhid mahzarında mezbûrenin zâtını ma‘rifet-i şer‘iyye ile ârifân olan mefharü’l-hutebâ Mahmud Çelebi b. Mehmed ve Receb b. Mehmed şehâdetleriyle şer‘an vekâleti sâbite olan zevci kıdvetü’l-emâsil ve’l-akrân Mehmed Ağa b. Abdurrahman mahzarında ikrâr ve takrîr-i kelâm edip vakf-ı mezbûrun tevliyyetini ve menzil-i mahdûd-ı mezkûrun nevbet-i süknâsını ber mûceb-i şart-ı vâkıf bana intikāl ve isâbet etmeğin hâlen tevliyyetim hasebiyle menzil-i mezbûrun hakk-ı süknâsını müvekkil-i müşârün-ileyhâ Meryem Hanım beher şehr on beş akçeye ücret-i müeccele ve üç bin [akçe] icâre-i mu‘accele ile istîcâr ve kabûl ve ben dahi vech-i mübeyyen üzre îcâr ve teslîm eyledim ba‘de’l-yevm menzil-i mârrü’z-zikr müvekkil-i müşârün-ileyhâ Meryem Hanım’ın taht-ı icâresinde olup mülk-i müste’ceridir keyfe mâ teşâ’ve türîd mutasarrıfe olsun dedikde gıbbe’t-tasdîki’ş-şer‘î vâki‘ hâli mevlânâ-yı mezbûr mahallinde tahrîr ba‘dehû gelip meclis-i şer‘de alâ vukū‘ihî ihbâr etmeğin mâ hüve’l-vâki‘ gıbbe’l-ibtigā sebt ve imlâ olundu. Hurrire fi’l-yevmi’l-ışrîn min şehri Rebî‘ilevvel li sene erba‘a ve hamsîn ve elf.<br><br><br>Şuhûdü’l-hâl: Fahrü’l-eimme Hüseyin Efendi Şerîfezâde, Mahmud Efendi b. Mehmed el-İmâm, el-Hâc Ahmed Beşe Çukadâr, Mehmed Çelebi b. Mehmed er-Râcil, Halil Çelebi b. Mehmed er-Râcil, Ahmed Çelebi b. Zülfikār, İsmail Bey b. Mehmed, Ali b. Mustafa, Receb Beşe b. Mehmed, İbrahim Çelebi b. Mustafa ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=14027"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14029"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b050"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o333"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>