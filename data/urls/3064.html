﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 153<br>Hüküm no: 120<br>Orijinal metin no: [16b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Murad b. Yusuf’un vakfiyesi</b><br><br>Elhamdü lillâhi’l-vâkıfı alâ küllî hâl muttali‘i alâ mâ mâle fi’l-bâl âlimi’l-gaybi ve’ş-şehâdeti’l-kebîri’l-müte‘âl ve’s-selâmü alâ seyyidi erbâbi’l-kemâl Muhammedini’l-mevsûfı bi mekârimi’l-ahlâk ve ekârimi’l-hisâl ve alâ âlihî ve ashâbihî ve âl ve ba‘d işbu kitâb-ı sıhhat-nisâbın tahrîrine bâ‘is [ve] bâdî ve bu hitâb-ı müşgîn-nikābın tastîrine sebeb ve dâ‘î oldur ki Dârü’l-hilâfeti’l-aliyye Kostantıniyye el-mahmiyye’de Harâccı Muhyiddin mahallesinde sâkin sâhibü’l-hayrât ve’l-hasenât el-Hâc Murad b. Yusuf nâm kimesne meclis-i şer‘-i şerîf-i enverde vakf-ı âti’l-beyânı li ecli’t-tescîl mütevellî nasb ve ta‘yîn olunan Veli Efendi b. Mehmed mahzarında ikrâr ve takrîr-i kelâm edip silk-i mülkümde münselik olup medîne-i Ebâ Eyyûb Ensârî’de Takyeci mahallesinde vâki‘ etrâf-ı erba‘ası Fâtıma Hâtun [vakfı] mütevellî ve müezzine meşrûta vakf menzil ve Abdullah Ağa mülkü ve mekābir-i müslimîn ve tarîk-i âm ile mahdûd on iki bâb müte’ehhilîn odalarını, bi cümleti’t-tevâbi‘ ve’l-levâhık hasbeten lillâhi te‘âlâ vakf-ı sahîh-i şer‘î ile vakf ve haps edip şöyle şart eyledim ki zikr olunan on iki bâb müte’ehhilîn odaları ecr-i misli ile îcâr olunup ecrinden mahmiye-i mezbûrede Üskübî Cami‘-i şerîfinde pençşenbih ve isneyn günleri ilm-i tecvîdde mâhir bir hâfız şeyhü’l-kurrâ olup tecvîdiyle huffâza ta‘lîm-i Kur’ân-ı azîmü’ş-şân edip yevmî on akçe vazîfeye mutasarrıf ola ve cihet-i kitâbet yevmî bir akçe ve cibâyet iki akçe ola ve kitâbet ve cibâyet vazîfeleriyle dâmâdım el-Hâc Mehmed’e meşrûta olup ba‘de vefâtihî evlâdı ve evlâd-ı evlâdı ve evlâd-ı evlâdı evlâdının cibâyet ve kitâbete ehl olanlarına meşrûta ola, ba‘de’l-inkırâz re’y-i hâkime müfevvez ola ve galle-i merkūmenin vezâyif-i merkūmeden fazlasını vakf-ı mezbûrun tevliyyeti hayâtda oldukça bana meşrûta olup fevtimden sonra ile’l-inkırâz evlâdım ve evlâdım ve evlâd-ı evlâdıma zükûr ve inâsen ale’s-seviyye meşrûta ola ve vakf-ı mezbûrun tebdîl ve tağyîr ve taklîl ve teksîri merreten ba‘de uhrâ yedimde ola ve mürûr-ı eyyâm ile meşrût-ı mezkûreye ri‘âyet müte‘azzire olursa galle-i vakf mutlaka fukarâ-i müslimîne sarf oluna deyû ta‘yîn-i şurût ve tebyîn-i kuyûd edip mütevellî-i mezbûra teslîm ol dahi kabz ve sâir mütevellîlerin evkāfda tasarrufları gibi tasarruf eyledi dedikde gıbbe’t-tasdîki’ş-şer‘î vâkıf-ı merkūm inân-ı kelâmını semt-i vifâkdan cânib-i şikāka atf edip vakf-ı akār Hazret-i İmâm-ı A‘zam -rahimehullâhü te‘âlâ- mezheb-i hatîrlerinde gayr-ı lâzım olduğundan mâ‘adâ, vâkıf menfa‘at-i vakfı nefsine şart etmekle İmâm Muhammed hazretleri katında vakıf bâtıl olup ben vakf-ı mezbûrdan rücû‘ eyledim mütevellî-i mersûm zikr olunan odaları bana teslîm eylesin dedikde mütevellî-i reşîd cevâb-ı sedîde tesaddî edip eğerçi hâl bast olunan minvâl üzredir lâkin İmâm-ı efdal tilmîz-i evvel Ebû Yusuf hazretleri mezheb-i şerîflerinde mücerred vakaftü demekle vakıf şart-ı mezkûra mukārin dahi olursa sahîh olup sıhhat ise imâm-ı müşârün-ileyh hazretleri katında lüzûmu müstelzimedir deyû teslîmden imtinâ‘ ve husûmet ve nizâ‘ edip hâkim-i muvakki‘-i sadr-ı kitâb -tûbâ-lehû ve hüsnü me’âb- hazretleri huzûr-ı fâizü’n-nûrlarında müterâfi‘ân ve her biri mübtegāsınca fasl ve hasma tâlibân olduklarında hâkim-i mûmâ-ileyh -lâ zâle’l-hakku câriyen beyne yedeyhi- hazretleri dahi tarafeynin kelâmını isgā ve temhîd-i mebânî-i hayrı evlâ görüp vakf-ı mezbûrun sıhhat ve lüzûmuna hükm-i sahîh-i şer‘î etmeğin min ba‘d vakf-ı merkūm sahîh ve lâzım oldu, cerâ zâlike ve hurrire fi’l-yevmi’t-tâsi‘ aşer min Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: Abdullah Çelebi b. Yusuf, Ali Efendi b. ( ) el-İmâm, el-Hâc Abdullah, taşçı Mehmed Çelebi, Mehmed b. Yusuf, Yusuf b. Mustafa Efendi el-İmâm, el-Hâc Musa. </p>          <br><a title="Önceki sayfa" style="text-decoration:none" href="./ayrmetin.php?idno=3063"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3065"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b153"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o770"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>