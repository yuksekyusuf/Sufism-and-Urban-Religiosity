﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 241<br>Hüküm no: 276<br>Orijinal metin no: [46a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sâlih Beşe b. Siyami’nin Halil Bey b. Siyami terekesindeki hisseleri hususunda diğer mirasçılarla anlaştıkları</b><br><br>Fi’l-asl vilâyet-i Anadolu’da Aktaş kazâsına tâbi‘ Çukurca nâm karye ahâlîsinden olup mahmiye-i İstanbul’da merhûm Sultan Ahmed Hân -aleyhi’r-rahmetü ve’r-rıdvân- câmi‘-i şerîfi kurbunda sâkin iken bundan akdem vefât eden Halil Bey b. Siyami’nin verâseti, zevce-i metrûkesi Çeşmisiyah bt. Abdullah ile vâlidesi Cennet Hâtun b. Mehmed’e ve li ebeveyn ammi oğulları Sâlih Beşe ve Yahya b. Hasan b. Siyami’ye münhasıra olduğu şer‘an mütehakkik oldukdan sonra mezbûr Sâlih Beşe meclis-i şerîf-i enverde, işbu bâ‘isü’l-kitâb el-Hâc İbrahim b. Ali mahzarında üzerine da‘vâ ve takrîr-i kelâm edip, merkūm el-Hâc İbrahim mezbûretân Çeşmisiyah ve Cennet Hâtun taraflarından mukaddemâ vekîl oldukda, müteveffâ-yı mezbûrun üç bin guruşunu vekâleten kabz etmişidin, bana ancak yüz guruş teslîm etmekle suâl olunup hisse-i irsiyemi tekmîl etmek üzre tenbîh olunmak matlûbumdur dedikde, gıbbe’s-suâl mezbûr el-Hâc İbrahim cevâbında, yedimde olan işbu hüccet-i şer‘iyye nâtıka olduğu üzre bin doksan sekiz sene şehr-i Rebî‘ulevvel’in ikinci gününde müdde‘î-i mezbûr Sâlih Beşe ve karındaşım mezbûr Yahya mûrisleri müteveffâ-yı merkūm Halil Bey terekesinden kendilere isâbet eden hisse-i şer‘iyyelerini terekesine vâzı‘u’l-yed olan müvekkiletân-ı mezbûretândan taleb-i da‘vâ ettiklerinde, ba‘de’n-nizâ‘ vesâtat-ı muslihîn ile mezbûrân Sâlih Beşe ve Yahya şerâit-i sıhhat-i sulhu hâvî mevâni‘den ârî tehârüc-i şer‘î vechi üzre müvekkiletân-ı mezbûretânla iki yüz otuz guruşa sulh olup, mezbûrân dahi sulh-ı mezbûru kabûl ve bedel-i sulh olan meblağ-ı mezbûr iki yüz otuz guruşu tamâmen ahz u kabz ettiklerinden sonra müteveffâ-yı mezbûrun kalîl ü kesîr ve hakīr terekesine müte‘allika âmme-i da‘vâdan müvekkiletân-ı mezbûretân Çeşmisiyah ve Cennet Hâtun’un zimmetlerini ve ben vekîlleri olmağla benim dahi zimmetimi ibrâ-i âmla ibrâ ve iskāt etmişlerdi deyu def‘le mukābele edicek, gıbbe’l-istintâk ve akībe’l-inkâr, mezbûr el-Hâc İbrahim’den def‘-i mezbûruna beyyine taleb olundukda, mahmiye-i mezbûrede Kabasakal mahallesinden es-Seyyid İbrahim Çelebi b. Osman ve Güngörmez mahallesinde sâkin Ramazan Beşe b. Hasan nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ merkūm el-Hâc İbrahim’in yedinde olan işbu hüccet-i şer‘iyye nâtıka olduğu üzre târih-i mezkûrda işbu müdde‘î-i mezbûr Sâlih Beşe ve karındaşı mezbûr Yahya mûrisleri müteveffâ-yı merkūm Halil Bey’in terekesinden kendilere isâbet eden hisse-i şer‘iyyelerini terekesine vâzı‘atü’l-yed olan müvekkiletân-ı mezbûretândan taleb ve da‘vâ ettiklerinde, ba‘de’n-nizâ‘ vesâtat-ı muslihîn ile mezbûrân Sâlih Beşe ve Yahya şerâit-i sıhhat-i sulhu hâvî mevâni‘den ârî tehârüc-i şer‘î vechi üzre müvekkiletân-ı mezbûretânla iki yüz otuz guruşa sulh olup, mezbûrân dahi sulh-ı mezbûru kabûl ve bedel-i sulh olan meblağ-ı mezbûr iki yüz [otuz] guruşu tamâmen ahz u kabz ettiklerinden sonra müteveffâ-yı mezbûrun kalîl ve kesîr, celîl ve hakīr terekesine müte‘allika âmme-i da‘vâdan müvekkiletân-ı mezbûretân Çeşmisiyah ve Cennet Hâtun’un zimmetlerini ve vekîlleri mezbûr el-Hâc İbrahim’in dahi zimmetini bizim huzûrumuzda ibrâ-i âmla ibrâ ve iskāt etmişler idi. Biz bu husûsa bu vech üzre şâhidleriz, şehâdet dahi ederiz deyu [46b] her biri edâ-i şehâdet-i şer‘iyye eylediklerinde, ba‘de’t-ta‘dîl ve’t-tezkiye şehâdetleri makbûle olmağın, mûcebince müdde‘î-i mezbûr Sâlih Beşe bî-vech mu‘ârazadan men‘ olunup, mâ vaka‘a bi’t-taleb ketb olundu. Fi’l-yevmi’l-hâdî aşer min Cumâdelâhire sene 1102.<br><br><br>Şuhûdü’l-hâl: Umdetü erbâbi’t-tahrîr ve’l-kalem el-Hâc Resul Efendi, İbrahim Efendi el-hatîb, el-Hâc Mustafa Ağa b. Abdurrahman, Abdullah Çelebi b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=4016"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4018"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o492"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>