﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 351<br>Hüküm no: 333<br>Orijinal metin no: [45a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kabasakal Sinan Ağa vakfı Mütevellisi İmam Mehmed Efendi tarafından Karabet’e kiraya verilen arsanın Hamza Bey Vakfı Mütevellisi Mehmed Efendi’ye teslimi</b><br><br>Kabasakal’da arsa keşfi<br><br>Ma‘rûz<br><br>Sâdır olan fermân-ı âlîlerine imtisâlen kıbel-i şer‘den mürsel keşif nâibimiz Merhabâzâde Mahmud Efendi Hâssa mi‘mârı hulefâsından Mustafa ve Mehmed Ârif Halîfeler ile derûn-ı arzuhâlde mezkûr İstanbul’da Kabasakal Sinanağa mahallesinde vâki‘ münâza‘un-fîh olan Muhterik menzil arsasına varıp cerîdede mazbûtü’l-esâmî Müslimîn huzûrlarında akd-i meclis-i şer‘ eyledikde nezâret-i dâ‘îlerinde âsûde evkāfdan meş‘aleci Hamza Bey Vakfı’nın mütevellîsi Mehmed Efendi b. Ahmed meclis-i ma‘kūd-ı mezkûrda yine nezâret-i dâ‘îlerinde âsûde evkāfdan Kabasakal Sinanağa Vakfı’nın mütevellîsi İmâm Mehmed Salih Efendi b. Mehmed mahzarında arsa-i mezkûre Kabasakal Sinanağa Vakfı’ndan olmak üzere bi’l-icâreteyn mutasarrıf olan Keresteci Karabet v. Ananya zimmî hâzır olduğu hâlde işbu derûnunda akd-i meclis-i şer‘-i şerîf olunan bir tarafdan mârrü’z-zikr Kabasakal Sinanağa Vakfı’ndan muhterik menzil arsası ve bir tarafdan İmâm meşrûtası gedik arsa ve bir tarafdan Aşçıbaşı Süleyman Ağa Vakfı’ndan müderrisîn-i kirâmdan Hâdimîzâde es-Seyyid Ahmed Efendi tasarrufunda olan gedik arsa ve bir tarafdan tarîk-i âm ile mahdûd tûlen yirmi zirâ‘ ve arzan sekiz zirâ‘ terbî‘an yüz altmış zirâ‘ arsa mütevellîsi olduğum meş‘aleci Hamza Bey Vakfı musakkafâtından ve mezbûr es-Seyyid Ahmed Efendi’nin vekîl-i müseccel-i şer‘îsi Hüseyin b. Ahmed hâzır olduğu hâlde müvekkil-i mezbûrun tasarrufunda iken imâm-ı mezbûr Kabasakal Sinanağa Vakfı musakkafâtından olmak üzere zabt ve hâzır-ı mesfûr Karabet zimmîye îcâr etmekle kasr-ı yedine tenbîh olunmak bi’t-tevliye matlûbumdur deyü ba‘de’d-da‘vâ ve’l-istintâk ve’l-inkâr müdde‘î-i mütevellî-i merkūm Mehmed Efendi ber-vech-i muharrer müdde‘âsını udûlden olup şehâdetleri makbûle olan Hâcegân-ı Dîvân-ı hümâyûndan Ali Efendi b. Ahmed ve el-Hâc Mustafa Ağa b. Hasan ve es-Seyyid Mehmed Ağa b. Abdullah ve Osman Ağa b. Mustafa ve el-Hâc Bektaş Ağa b. Ali ve Ömer Ağa b. Yusuf ve Ali Efendi b. Mustafa nâm kimesneler alâ-tarîki’ş-şehâde haber verdiklerinde imâm-ı mezbûr dahi arsa-i mezkûre Meş‘aleci Hamza Bey Vakfı müsakkafâtından olduğunu tasdîk eylediğini mevlana-yı mezbûr mahâllinde ketb ü tahrîr ve ma‘an mürsel ümenâ-i şer‘le meclis-i şer‘a gelip alâ-vukū‘ihî inhâ ve takrîr eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî 19 Rebî‘ülâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31740"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31742"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b351"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o628"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>