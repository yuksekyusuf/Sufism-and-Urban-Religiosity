﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 78<br>Hüküm no: 19<br>Orijinal metin no: [5b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Üsküdar’da Selimiye Camii Vakfı tarafından Foti v. Zafiri’ye kiralanan francalacı fırını ve gediğine ekmekçi esnafı vs.nin müdahale ettirilmemesi</b><br><br>Üsküdar’da Selimiye Câmi‘-i şerîfi müsakkafâtından müceddeden francalacı gediği fermânı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fezâili ve’l-yakīn, râfi‘û a‘lâmi’ş-şerî‘ati ve’d-dîn, vârisû ulûmü’l-enbiyâi ve’l-mürselîn, el-muhtassûne bi-mezîd-i inâyeti’l-Meliki’l-mu‘în İstanbul ve Üsküdar ve Galata ve Eyüp kādıları -zîdet fezâilühüm- ve kıdvetü’l-ulemâi’l-muhakkıkīn, umdetü’l-fudalâi’l-müdakkıkīn Haremeynü’ş-şerîfeyn Müfettişi Mevlânâ ( ) -zîde ilmühû- ve iftihârü’l-emâcid ve’l-ekârim, câmi‘ü’l-mahâmid ve’l-mekârim, el-muhtassu bi-mezîd-i inâyeti’l-Meliki’d-dâim Hadîka-i hâssam Bostancıbaşısı ( ) -dâme mecduhû- tevkī‘-i refî‘-i hümâyûn vâsıl olucak ma‘lûm ola ki<br><br>Seyyidetü’l-muhadderât, iklîletü’l-muhassenât, tâcü’l-mestûrât, safiyyetü’s-sıfât, refî‘atü’d-derecât, zâtü’l-alâ ve’s-sa‘âdât Vâlidem Sultân -dâmet ismetühâ ve zâdet iffetuhâ-nın Kethudâları iftihârü’l-ümerâi ve’l-ekâbir Yusuf -dâme ulüvvuhû-nun takdîm eylediği takrîri mefhûmunda medîne-i Üsküdar’da müceddeden binâ ve inşâsına irâde-i kātı‘a-i mülûkânem ta‘alluk eden Selimiye ismiyle müsemmâ Câmi‘-i şerîf ve meberrât-ı sâire-i hümâyûnumun evkāfı müsakkafâtına şeref-yâfte-i sudûr olan hatt-ı hümâyûn-ı şevket-makrûnum mûcebince cemî‘ selâtîn-i izâm evkāfı misillü her bir esnâf gediklerinden birer ve ikişer esnâf gedikleri ilhâk ve ihdâs olunması meşrût olmakdan nâşî Vakf-ı hümâyûnum müsakkafâtından sâlifü’z-zikr Selimiye arâzîsinde francala ve alîl ve marîz için <<francıla>> vakıyyelik nân-ı azîz tabh ve i‘mâl için müceddeden francalacı fırını gediği binâ ve ihdâs ve fırın-ı mezkûrda tabh olunan nân-ı hâss-ı francala ve vakıyyelik nân-ı hâssu’l-hâs Âsitâne-i aliyyemde ve Galata ve Üsküdar ve Eyüp ve diledikleri tarafda kifâyet mikdârı küfecilerin füruhtuna kimesne tarafından vechen mine’l-vücûh müdâhale olunmamak ve habbâzînin tabh edeceği nân-ı azîzin dakīkını arâzî-i mezkûrede Vakf-ı hümâyûnum müsakkafâtından binâ olunan değirmenden ve sâir dilediği mahallerden mübâya‘a eylemek üzere ma‘lûmü’l-mikdâr icâre-i mu‘accele ve müeccele [6a] ile Foti v. Zafiri yedine cânib-i Vakf-ı hümâyûnumdan temessük i‘tâ olunmağla fırın-ı mezkûrda tabh edeceği francala ve vakıyyelik nân-ı azîzin füruhtuna esnâfları ve sâirleri taraflarından, bizim gediğimiz ziyâde olmaz; nizâmımız vardır, diyerek yâhûd cihet-i âhar ile bir vechile te‘addî ettirilmemek ve eğer ederi olur ise men‘ u def‘ ve mütenebbih olmayanlar tedîb olunmak üzere emr-i âlî-şânım ve cânib-i Vakf-ı şerîf-i hümâyûnuma ilmühaberi i‘tâ olunmasını inhâ etmekle takrîri mûcebince Evkāf-ı hümâyûn-ı cihân-dârânem tarafına ilmühaberi verilmekle imdi vech-i meşrûh üzere amel olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda vech-i meşrûh üzere Ağa-yı müşârün-ileyhin takrîri mûcebince şeref-yâfte-i sudûr olan işbu emr-i âlî-şânımın mazmûn-ı münîfi birle âmil olup hilâf-ı emr-i âlî-şânım habbâz esnâfı ve sâirleri taraflarından bir vechile te‘addî ve rencîde ettirmeyip ve eğer ederi olur ise men‘ u def‘ eyleyesiz. Şöyle bilesiz alâmet-i şerîfe i‘timâd kılasız.<br><br>Fî 9 Rebî‘ülâhire sene [1]217<br><br>Mahrûse-i Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=32015"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32017"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b078"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o712"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>