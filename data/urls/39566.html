﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 264<br>Hüküm no: 274<br>Orijinal metin no: [53a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Veziriazam Kemankeş Ali Paşa’nın yaptırdığı inşaattan dolayı esnafa borcu olduğunun tespiti</b><br><br>Mahmiye-i Kostantıniyye’de olan camcılardan Receb b. Şaban ve kayagancılardan Mahmud b. Abdullah ve suyolcularından Mahmud Beşe b. Abdullah ve mermercilerden Mehmed Beşe b. Abdullah ve kerâsteci Osman Beşe b. Abdullah ve çadırcılardan Cafer b. Abdullah ve timâr tâifesinden Yorgi v. Manol ve Horasancılardan Marat v. Yagob ve toz kireççilerden Şimo v. Yani ve hamamcı Yorgi v. Manol ve sıvacılardan Anderya v. Yani ve mismarcılardan Bâli Yahudi mahfil-i kazâya mukaddemâ sadrıa‘zam iken mağzûben katl olunan Ali Paşa’nın tesviye-i umûr-ı düyûnu için vasî nasb olunan Şaban Bey b. Abdullah nâm kimesneyi ihzâr ve muvâcehesinde mezbûr camcı Receb müşârun-ileyh Ali Paşa’nın mahmiye-i mezbûrede Topkapısı’nda vâki‘ Halil Paşa bahçesi demekle ma‘rûf olan bahçede olan binâsı için benden adedi ma‘lûm camlar iştirâ olunmağın müşârun-ileyh Ali Paşa zimmetinde vech-i merkūm üzere camlar bahâsından üç bin yedi yüz yetmiş akçe hakkım vardır deyü da‘vâ edip ve kayagancı-i mezbûr Mahmud benim dahi müşârun-ileyhin zimmetinde kaygān bahâsından yedi yüz yirmi akçe hakkım vardır deyip ve suyolcu-i mezbûr Mahmud Beşe benim dahi ücretimden sekiz bin dört yüz doksan sekiz akçe hakkım vardır deyip ve mermerci-i merkūm Mehmed Beşe benim dahi mermer bahâsından bin üç yüz yirmi akçe hakkım vardır deyip ve keresteci mersûm Osman Beşe benim dahi mikdârı ma‘lûm kereste bahâsından on iki bin altı yüz elli dört akçe hakkım vardır deyip ve çadırcı-i mezbûr Cafer ben dahi perdeler bahâsından iki bin beş yüz yirmi akçe hakkım vardır deyip ve neccâr-ı mezbûr Yorgi benim dahi ücretimden sekiz bin akçe hakkım vardır deyip ve Horasâncı merkūm Marat benim dahi horasânî ve kireç bahâsından sekiz bin beş yüz doksan akçe hakkım vardır deyip ve toz kireççi-i mezbûr Şimo benim dahi kireç bahâsından altı bin dört yüz seksen akçe hakkım vardır deyip ve hamamcı-i mezkûr Yorgi benim dahi ücretimden iki yüz kırk akçe hakkım vardır deyip ve sıvacı-i mersûm Anderya benim dahi ücretimden bin altı yüz altmış akçe vardır deyip ve mismârî-i mezbûr Bâlî Yahudi benim dahi adedi ve mikdârı ma‘lûm mismâr ve reze bahâsından on üç bin yedi yüz yetmiş beş akçe hakkım vardır deyü da‘vâ eylediklerinde gıbbe’s-suâl vasiyy-i mezbûr düyûn-ı mezkûrenin cümlesini inkâr edicek akībe’l-istişhâd udûl-i müslimînden Murad Ağa b. Abdullah ve Üstad Mehmed b. Abdullah li-ecli’ş-şehâde hâzırân olup fi’l-vâki‘ müşârun-ileyh Ali Paşa hâl-i sıhhatinde zikr olunan bahçede binâ eylediği odalar mühimmâtı için iştirâ eylediği camlar bahâsından mezkûr Ali Paşa zimmetinde merhûm camcı Receb’in üç bin yedi yüz yetmiş akçe hakkı ve merkūm kaygāncı Mahmud’un kayagan bahâsından yedi yüz yirmi akçe hakkı ve suyolcu-i mezkûr Mahmud’un ücretinden sekiz bin dört yüz doksan sekiz akçe hakkı ve merkūm mermerci Mehmed Beşe’nin bin üç yüz yirmi akçe hakkı ve mersûm keresteci Osman Beşe’nin on iki bin altı yüz elli dört akçe hakkı ve mezkûr çadırcı Cafer’in iki bin beş yüz yirmi akçe hakkı ve merkūm neccâr Yorgi’nin sekiz bin akçe hakkı ve Horasancı-i mersûm Marat’ın sekiz bin beş yüz doksan akçe hakkı ve mezbûr kireççi Şimo’nun altı bin dört yüz seksen akçe hakkı ve hamamcı-i mezkûr Yorgi’nin iki yüz kırk akçe hakkı ve sıvacı-i mezkûr Anderya’nın bin altı yüz altmış akçe hakkı ve mismârî-i mezkûr Bâli Yahudi’nin on üç bin yedi yüz yetmiş beş akçe hakkı vardır meblağ-ı mezbûrun cümlesi lâzımü’l-edâ deyndir bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde ba‘de ri‘âyet-i şerâiti’l-kabûl şehâdetleri makbûle olup ba‘dehû mezbûrûn müdde‘îlerin her birisi meblağ-ı mezbûru küllen ve ba‘zen ahz u kabz etmeyüp vücûh-ı istîfâdan bir vechile istîfâ etmediklerine ba‘de’l-istihlâf yemîn billâhi te‘âlâ eylediklerinde düyûn-ı mezkûre edâ olunmağa tenbîh olunup mâ-hüve’l-vâkı‘ bi’t-taleb ketb olundu.<br><br>Tahrîren fî-evâili Zilka‘deti’ş-şerîfe li-sene selâse ve selâsîn ve elf.<br><br>Şuhûdü’l-hâl: Ömer Beşe b. Abdullah er-râcil, Ahmed Bey b. Mehmed, Mustafa Beşe b. Çukadar, el-Hâc Mahmud b. ( ), İbrahim Bey b. ( ) ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39565"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39567"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b264"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o385"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>