﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 324<br>Hüküm no: 279<br>Orijinal metin no: [103-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Galata’da Çeşme Meydanı’nda bulunan vakıf kasap dükkânına ait gedik hisselerinin satışı</b><br><br>Kasab<br><br>[Ma‘rûz]<br><br>Cennet-mekân adn-âşiyân Sultan Abdülhamid Han -aleyhi sicâlü’l-gufrân- hazretlerinin evkāf-ı celîleleri müstegallâtından Yedikule hâricinde kâin gayrı ez selhhâne-i mîrî on aded ganem selhhânelerinin şerâit-i mu‘teberelerine ri‘âyet şartıyla beşinci selhhâneye merbût kasab dükkânlarından mahrûse-i Galata’da Çeşme Meydanı’nda mekteb altında vâki‘ ma‘lûmü’l-hudûd bir bâb kasab dükkânı derûnunda mevcûde beyne’l-esnâf gedik ta‘bîr olunur vakıf âlât-ı lâzıme-i ma‘lûmenin bir kıt‘a temessük-i mütevellî mantûkunca sülüs hissesine bi’l-icâreteyn mutasarrıf olan Mehmed Şemsi Kapudan b. Ali Çavuş ve sülüsân hissesine kezâlik bi’l-icâreteyn mutasarrıfe olan vâlidesi Zeliha Hatun bt. el-Hâc Mehmed taraflarından husûs-ı âti’l-beyânda ikrâra vekîlleri olduğu zât-ı mezbûreyi ârifân Kolağası es-Seyyid Ali Ağa b. Ebûbekir ve Yüzbaşı İbrahim Ağa b. Yakub nâm kimesneler şehâdetleriyle sâbit olan Ali Ağa b. Hüseyin meclis-i şer‘-i münîrde Tophâne-i âmirede mirlivâ ve bâ‘isü’l-i‘lâm Ahmed Paşa b. Hüseyin tarafından husûs-ı âtîde tasdîka vekîl-i şer‘îsi Kasablar Yazıcısı es-Seyyid el-Hâc Mehmed Haşim Efendi b. es-Seyyid el-Hâc Mehmed Emin muvâcehesinde hâlâ Kassâbân müdîri es-Seyyid Mehmed Ali Bey ve sâir mazbûtü’l-esâmî kasab ustaları hâzır oldukları hâlde bi’l-vekâle takrîr-i kelâm edip müvekkillerim mezbûrân Mehmed Şemsi Kapudan ve vâlidesi Zeliha Hatun ber-vech-i muharrer iştirâken mutasarrıf olduğumuz âlât-ı gedik-i merkūmu hüsn-i rızâ ve tayyib-i hâtırımız ve ferâğ-ı mu‘teber-i kat‘î ile müvekkil-i mûmâ-ileyh Ahmed Paşa’ya bedel-i ma‘lûm ve makbûz ve müstehlek mukābelesinde bâ-re’y-i mütevellî ferâğ ve tefvîz eylediğimizde ol dahi ber-vech-i muharrer tefevvüz ve kabûl edip fî-mâ ba‘d âlât-ı gedik-i merkūm mûmâ-ileyh Ahmed Paşa’nın hakk-ı müfevvazı olup bizim aslâ ve kat‘a alâka ve medhalimiz kalmamışdır dediler deyü bi’l-vekâle ba‘de’l-ikrâr ve’t-tasdîk gedik-i merkūm fâriğân-ı mezbûrân Mehmed Şemsi Kapudan ve vâlidesi Zeliha Hatun’un ferâğlarından defter-i vakf-ı şerîfde mûmâ-ileyh Ahmed Paşa’nın müstakıllen uhdesine kayd ve der-dest olunan temessük-i mezkûr hâmişine zabt u tasarrufi’çün [104] taraf-ı vakfdan tahrîr ve temhîr ve yedine i‘tâ buyurulmak iktizâ eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 5 R sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34931"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34933"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b324"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o599"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>