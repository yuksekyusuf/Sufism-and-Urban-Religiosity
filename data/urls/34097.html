﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 368<br>Hüküm no: 190<br>Orijinal metin no: [67a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>On ikilik altının kaç guruştan alınıp satılacağı ve diğer eski altınların alınıp satılmasının yasak olduğu</b><br><br>Kadîm altın ve ecnâs yasağı<br><br>İstanbul kādısı fazîletli efendi<br><br>Kâffe-i mu‘âmelâtın üss-i esâsı ve mülk-i milletin mebnâsı meskûkât-ı hasene-i şâhâne husûsu olarak işbu meskûkâtın râdde-i müstekarrasından ziyâdeye tedâvül eylememesi emrine dâimâ kemâl-i ihtimâm ve dikkat olunmak vâcibât-ı umûrdan olduğuna mebnî bundan akdem şeref-efzâ-yı sudûr olan irâde-i seniyye-i şâhâne mûcibince Darbhâne-i âmirede kat‘ ve darbı külliyyen terk olunmuş olan on ikilik altının fiyat-ı mukarreresi olan tammı on iki ve nısfı altı ve rub‘u üç guruşa olarak tedâvül edip ziyâdeye alınıp verilmemesi ve ziyâdeye alıp veren olur ise bi’t-tahkīk o makūlelerin tedîbât-ı lâyıkaları icrâ kılınması ve külliyyen revâcı memnû‘ olan sâir atîk ecnâs-ı altın ve beyâz akçe dahi alınıp verilmeyip her kimin yedinde bulunur ise sikke-i hasene-i cedîdeye tebdîl kılınması [67b] ve ziyâdeye alıp veren olur ise tedîbât-ı lâzimesi kezâlik icrâ olunması irâde-i seniyye-i şâhâne muktezâsından olarak mukaddemâ beyâz üzerine fermân-ı âlî ısdârıyla keyfiyeti cümleye i‘lân olunmuş iken el-hâletü hâzihî ba‘zı habâsetkârlar tama‘-ı hâmlarından nâşî on ikilik altını ve nısf ve rub‘unu Dersa‘âdet’ten devşirip taşra memâlike göndermekde ve sâir memnû‘ olan ecnâs-ı atîk altın ve beyâz akçeyi dahi fiyat-ı fâhişe ile ber-vech-i hafî beynlerinde alıp vermekde oldukları bu def‘a sahîhan tahkīk ve istihbâr olunmuş olup ancak o makūle müfsid ve habâsetkârların on ikilik altını devşirerek taşra memâlike göndermeleri irâde-i seniyyenin hilâfı olacağından başka bu husûs Darbhâne-i âmirenin umûr-ı mu‘tenâsından olan i‘mâlât maddesinin bi’l-vücûh durgunluğunu müeddî olacağı derkâr ve bu maddenin evvelce bir çâresine bakılması derece-i vücûbdan idüğü âşikâr olarak bu husûsun önü kesdirilmesi lâzım gelmiş olduğundan ba‘d-ez-în muhtekir ve habâsetkâr makūleleri on ikilik altınını Dersa‘âdet’ten devşirip taşra memâlike gönderirler ve sâir ellerine geçen atîk ecnâs-ı altın ve beyâz akçeyi dahi Darbhâne-i âmireye getirip sikke-i hasene-i cedîdeye tebdîl ettirmeyip fiyat-ı fâhişe ile alıp verirler ve kezâlik Dersa‘âdet’ten devşirip taşra memâlike irsâl ederler ise o makūleler Darbhâne-i âmire me’mûrları ma‘rifetleriyle bi’t-tahkīk ele geçdikde her kim olur ise olsun hâtır ve gönüle bakılmayarak yedlerinde bulunan on ikilik ve sâir atîk altın bi’l-müsâdere ahz u zabt olunacağından mâ‘adâ yalnız müsâdere ile iktifâ olunmayıp kendileri dahi bilâd-ı ba‘îdeye nefy ve iclâ ve belki haklarında mu‘âmele-i âhar olunacağı irâde-i seniyye îcâbından olarak bu def‘a dahi keyfiyet bilâd-ı selâse kādıları fazîletli efendiler hazarâtı ile sâir iktizâ edenlere beyâz üzerine başka başka fermânlar ısdârıyla tenbîh ve tekîd olunmuş olmağla siz dahi bi’l-cümle eimme-i mahallâtı celb ve keyfiyeti mahalleleri ahâlîsine ifâde ve tenbîh eylemek üzere sûret-i me‘âli gûş-i hûşlarına tefhîm ve ilkāya mübâderet eyleyesiz deyü.<br><br>Fî 26 S sene 1244</p>          <br><a title="Önceki sayfa" style="text-decoration:none" href="./ayrmetin.php?idno=34096"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34098"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b368"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>