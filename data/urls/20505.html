﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 65 Numaralı Sicil (H. 1051 - 1053 / M. 1641 - 1644)<br>cilt: 39,&nbsp;sayfa: 346<br>Hüküm no: 301<br>Orijinal metin no: [85a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sâkine bt. Ali’nin deli olduğu halde vakfettiği evin vakıf kabûl edilemeyeceği</b><br><br>Merhûm ve mağfûrun leh Hazret-i Ebî Eyyûb-i Ensârî evkāfına bi’l-fi‘l mütevellî olan bâ‘isü’l-kitâb fahrü’l-eşbâh Hasan Ağa b. Emrullah mahfil-i kazâda menzil-i âti’l-beyâna vâzı‘ü’l-yed idikleri mübeyyen olan Osman Beşe b. ( ) ve Musaffa b. Abdullah mahzarlarında da‘vâ ve takrîr-i kelâm edip medîne-i Eyyûb’da Kasımpaşa mahallesinde sâkine olup bundan akdem vefât eden Sâkine bt. Ali nâm hâtunun mahalle-i mezbûrede vâki‘ bir cânibi Mama Hâtun vakfı ve iki cânibi Fâtıma Hâtun vakfı ve bir cânibi tarîk-i âm ile mahdûd olup fevkānî ve tahtânî dört bâb odayı hâvî olan menzili bilâ-vâris vefât etmekle beytülmâle âid olup medîne-i mezbûrede vâki‘ beytülmâl emâneti vakf-ı mezbûra mütevellî olanlara ta‘yîn olunmağın vakıf için zabt olunmak lâzım iken mezbûrân Osman ve Musaffa menzil-i mezkûra bi gayr-ı vech-i şer‘î vaz‘-ı yed ederler suâl olunup yed-i âdiyesi üzerinden kasr ve vakıf için bana teslîm ettirilmek taleb ederim dedikde gıbbe’s-suâl mezbûrân Osman ve Musaffa cevâblarında fi’l-hakīka menzil-i mahdûd-ı mezkûr müteveffât-ı mezbûrenin mülkü olup âmme-i tasarrufâtı nâfize olduğu hâlde vakf ve süknâsını bize şart ve ta‘yîn edip meşrûtumuz olmağla vaz‘-ı yed ederiz dediklerinde gıbbe’l-istintâk mütevellî-i mezbûr cevâbında müteveffât-ı mezbûre Sâkine mecnûne olup cünûnu hâlinde tasarrufu nâfiz değil iken menzil-i mezkûru vakf ve şart edip cünûnu hâlinde vefât eylemişdir vakfı sahîh ve câiz değildir bu husûsa şeyhülislâm ve müfti’l-enâm Yahya Efendi hazretlerinden yedimde fetvâ-yı şerîfe vardır deyip ibrâz eyledikde nazar olunup "Hind-i mecnûne cünûnu hâlinde maraz-ı mevtinde mülkü olan bir menzilini hizmetinde olan Zeyneb ecnebîyeye vakf edip bu da bilâ-vâris fevt olup emîn-i beytülmâl dahi Hind’in vakfı sahîh değildir deyû menzil-i mersûmu zabt ettikde Zeyneb mezbûre Hind bana vakf etti deyû zabta kādire olur mu; el-cevâb, olmaz" deyû buyurulmağın mezbûrân Osman ve Musaffa’dan vâkıfe-i mezbûre âkile ve tasarrufâtı nâfize olduğu hâlde vakf ve şart eylediğine beyyine taleb olundukda ikāmet-i beyyineye kādir olmamağla mütevellî-i mezbûr Hasan Ağa’dan müdde‘âsını mübeyyine beyyine taleb olundukda udûl-i müslimînden olup mahalle-i mezbûre sükkânından es-Seyyid Mustafa Efendi b. es-Seyyid Zeynelâbidin ve es-Seyyid Mustafa Efendi b. es-Seyyid Ahmed ve Davud Efendi b. Ahmed ve Sefer Efendi b. Veli el-İmâm mahfil-i kazâya li ecli’ş-şehâde hâzırûn olup istişhâd olunduklarında fi’l-hakīka vâkıfe-i mezbûre Sâkine Hâtun menzil-i mahdûd-ı mezkûru vakf eylediği hâlde mecnûne olup hattâ cünûnu hâlinde vefât eyledi biz bu husûsa bu vech üzere şâhidleriz şehâdet dahi ederiz deyip edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağla vakf-ı mezbûrun adem-i sıhhatine hükm olunup mâ vaka‘a ketb olundu. Cerâ zâlike ve hurrire fî evâsıtı Şevvâli’l-mükerrem li sene selâse ve hamsîn ve elf.<br><br><br>Şuhûdü’l-hâl: İlmüddîn Efendi b. Süleyman el-İmâm, el-Hâc Davud Halîfe el-Müezzin el-İmâm, Mustafa Çelebi b. Mehmed, Şaban b. Kenan, Mustafa Çelebi b. Süheyl.</p>          <br><a title="Önceki sayfa" style="text-decoration:none" href="./ayrmetin.php?idno=20504"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20506"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt065&bsm=glt065b346"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt065&bsm=glt065o363"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>