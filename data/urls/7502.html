﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 368<br>Hüküm no: 462<br>Orijinal metin no: [59b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahıskalı Hacı Ahmed Bey kızı Pakize Hanım’a intikal eden Hoca Halil Attar mahallesindeki evdeki üç hisseyi zapteden Mehmed Yazıcı b. Mustafa’nın hisselerini Pakize Hanım’a teslim etmesi</b><br><br>Bâ-mühr-i hazret-i efendi, Pakize Hanım’ın üç sehim menzil<br><br>Ma‘rûz<br><br>Ahıska eyâletinde Namrevan sancağında Tebkir nâm kasaba ahâlîsinden iken bundan esbak fevt olan el-Hâc Ahmed Bey b. Osman Bey b. Hasan Paşa’nın ve müteveffâ-yı mezbûrdan sonra müte‘âkiben fevt olan sulbî sagīr oğulları Abdurrahman Bey ve Abdullah Bey’in hasran vârisesi olduğu Osman Ağa b. el-Hâc Ali Ağa ve Süleyman Çelebi b. Abdullah şehâdetleriyle mahzar-ı hasm-ı câhid-i şer‘îde sâbit ve sübûtuna hükm-i şer‘î lâhık ve müteveffâ-yı evvel-i mezbûr el-Hâc Ahmed Bey’in sulbiye kebîre kızı olup zâtı şâhidân-ı mezbûrân ta‘rîfleriyle mu‘arrefe olan sahibe-i arzuhâl Pakize Hanım meclis-i şer‘-i şerîf-i enverde zikri âtî menzile vaz‘-ı yedi sâbit olan Mehmed Yazıcı b. Mustafa ile terâfu‘larında işbu mezbûr Mehmed Yazıcı’nın yedinde olup İstanbul’da Unkapanı dâhilinde Hoca Halil Attar mahallesinde vâki‘ etrâfı Haremeynü’ş-şerîfeyn vakfından Arpacı el-Hâc Mehmed tasarrufunda olan menzil ve Hallâc Osman zevcesi menzili ve câmi‘-i şerîf cidârı ve tarîk-ı âm ile mahdûd fevkānî ve tahtânî büyût-ı adîde ve hamam ve kârgir mahzeni ve müştemilât-ı sâireyi hâvî mülk menzilin dört sehimden üç sehm-i şâyi‘i babam müteveffâ-yı mezbûrun ile’l-vefât yedinde ırsen ve şirâen mülk ve hakkı olup ba‘de vefâtihî bana ve karındaşlarım mezbûrâna bi’l-irsi’ş-şer‘î isâbet ve intikāl ettikden sonra mezbûrân dahi müte‘âkiben fevt olmalarıyla verâsetleri bana münhasıra olmağla menzil-i mezkûrun dört sehim i‘tibârıyla üç sehm-i şâyi‘i benim ırsen mülk ve hakkım olmuş iken mezbûr Mehmed Yazıcı bi-gayr-ı hakkın vaz‘-ı yed eder suâl olunup kasr-ı yedine tenbîh-i şer‘î olunmak matlûbumdur deyü ba‘de’d-da‘vâ ve’s-suâl mezbûr Mehmed Yazıcı cevâbında ber-minvâl-i muharrer menzil-i mezkûrun üç sehm-i şâyi‘i müteveffâ-yı mezbûr el-Hâc Ahmed Bey’in hayatında yedinde mülk ve hakkı olup ba‘de vefâtihî vârislerine vech-i meşrûh üzere intikālini ikrâr lâkin işbu yedimde olan bin yüz elli bir senesi Cumâdelâhıre’si târihiyle müverrah ve ol târihde Ahıska kādısı olan es-Seyyid Ali Efendi imzâsıyla mümzât ve hâtemi ile mahtûm hüccet mûcebince işbu Pakize Hanım’ın vekîl-i şer‘îsi el-Hâc Veli b. Abdullah ve sagīrân-ı mezbûrânın vasîleri el-Hâc İbrahim bi’l-irsi’ş-şer‘î mülkleri olan menzil-i mezkûrun üç sehm-i şâyi‘ini cümle tevâbi‘ ve levâhıkı ile tarafeynden îcâb ve kabûlü hâvî bey‘-ı kat‘î-i şer‘î ile ol târihde Ahıska vâlîsi olan merhûm Vezîr Yusuf Paşa’ya bin üç yüz guruş semen-i makbûza bey‘-ı bât-ı sahîh-i şer‘î ile bey‘ edip ol dahi ber-minvâl-i muharrer ba‘de’l-iştirâ gāib ani’l-meclis Çukadâr el-Hâc İsa’yı tarafımdan bâ-hüccet şirâya vekîl ettiğime binâen ol dahi bi’l-vekâle yine bin üç yüz guruş semen-i medfû‘a benim için iştirâ ve tesellüm ve temellük ve kabz ve kabûl edip hâlâ yedimde ol vechile mülk-i müşterâmdır deyü ba‘de’d-def‘ ve’s-suâl ve’l-inkâr mezbûr Mehmed Yazıcı def‘-i mezkûrunu bir vechile beyâna kādir olmayıp tahlîfe dahi tâlib olmamağla menzil-i mezkûrun dört sehim i‘tibârıyla üç sehm-i şâyi‘inden kasr-ı yed ve müdde‘iye-i mezbûreye teslîme mezbûr Mehmed Yazıcı’ya tenbîh-i şer‘î olunduğu huzûr-ı âlîlerine i‘lâm olundu.<br><br>Fî 28 Zilka‘de sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7501"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7503"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b368"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o601"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>