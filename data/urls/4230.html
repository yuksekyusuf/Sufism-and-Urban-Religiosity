﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 399<br>Hüküm no: 489<br>Orijinal metin no: [86a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Ağa b. Hasan’ın Sultan Süleyman tevliyeti karşılığında para verdiği Hüseyin Ağa b. Hasan ile anlaşıp birbirlerinin zimmetlerini ibra ettiği</b><br><br>Husûs-ı âti’l-beyânın mahallinde ketb ü tahrîri için matlûben irsâl olunan Mevlânâ Ali Efendi b. Sunullah mahmiye-i İstanbul’da Sofular mahallesi sükkânından Hüseyin Ağa b. Hasan’ın menziline varıp, zeyl-i kitâbda muharrerü’l-esâmi müslimîn huzûrlarında akd-i meclis-i şer‘-i nebevî eyledikde, Mehmed Ağa b. Hasan meclis-i ma‘lûm-ı mezbûrda işbu bâ‘isü’l-kitâb mezkûr Hüseyin Ağa mahzarında ikrâr ve takrîr-i kelâm edip, merkūm Hüseyin Ağa’ya Şâm-ı Şerîf’de vâki‘ Sultan Süleyman tevliyetini bana ettirivermek için üç bin iki yüz doksan beş esedî guruşumu def‘ ü teslîm, ol dahi ber vech-i muharrer ahz u kabz ettiğinden sonra tevliyet-i mezkûreyi kendi üzerine ettirmekle meblağ-ı mezbûr üç bin iki yüz doksan beş esedî guruşun bin iki yüz doksan beş guruşuyla deynim olan işbu hâzır bi’l-meclis Selânik cemâ‘atinden İsak v. Marko nâm Yahudi ile üçümüz bir meclisde iken merkūm Hüseyin Ağa üzerine havâle-i sahîha-i şer‘iyye ile havâle edip, her birimiz dahi havâle-i mezbûreyi kabûl ve bâkī iki bin guruşunu mezbûr Hüseyin Ağa’dan taleb ve da‘vâ eylediğimde beynimizde nizâ‘-ı küllî vukū‘undan sonra muslihûn tavassut edip, merkūm Hüseyin Ağa ile beni da‘vâ-yı mezkûremden bin beş yüz guruş üzerine sulh eylediklerinde, ol dahi sulh-ı mezbûru kabûl ve bedel-i sulh olan meblağ-ı mezbûru mezbûr Hüseyin Ağa yedinden bi’t-tamâm ve’l-kemâl ahz u kabz edip, biz ba‘de’l-yevm husûs-ı mezbûra ve bi’l-cümle târih-i kitâba gelince beynimizde cereyân eden ahz u i‘tâ ve mu‘âmelât-ı şettâya müte‘allika da‘vâda mezbûrun zimmetini ibrâ-i âm ile ibrâ ve iskāt edip, ol dahi husûs-ı mezbûra ve bedel-i sulh olmak üzre medfû‘u olan meblağ-ı mezbûra ve bi’l-cümle târih-i kitâba gelinceye dek beynimizde cereyân eden ahz u i‘tâya müte‘allika cemî‘-i da‘vâdan zimmetimi ibrâ ve iskāt eyledik dedikde, gıbbe’t-tasdîki’ş-şer‘î vâki‘ hâli Mevlânâ-yı mezbûr mahallinde tahrîr ve ba‘dehû ma‘an ba‘s olunan Çukadâr Hasan Beşe b. Abdullah ve Mehmed b. İsmail ile meclis-i şer‘a gelip alâ vukū‘ihî inhâ ve takrîr etmeğin, mâ vaka‘a bi’t-taleb ketb olundu. Fî gurre-i Recebi’l-ferd li sene 1102.<br><br><br>Şuhûdü’l-hâl: Ali Efendi b. Abdurrahman, Hasan Beşe b. İbrahim, Hüseyin Beşe b. Abdülkādir, Kabçı? el-Hâc Mehmed, Ahmed Efendi b. Hasan, el-Hâc Mustafa Beşe b. İbrahim, Hasan b. Abdullah çukadâr, Mehmed b. İsmail ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=4229"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4231"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b399"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o452"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>