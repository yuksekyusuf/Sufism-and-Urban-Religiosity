﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 186<br>Hüküm no: 135<br>Orijinal metin no: [90-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mehmed Nuri Efendi’den çocuklarına kalan bahçeli evin satılmasına izin verilmesi</b><br><br>Kādızâde, izin: 1 kıt‘a<br><br>Numara: 108, 200 guruş<br><br>Mahmiye-i İstanbul’da Yusuf Paşa Çeşmesi kurbünde Kazganî Sadi mahallesinde sâkin iken bundan akdem vefât eden ketebeden es-Seyyid Mehmed Nuri Efendi b. İbrahim’in sulbî sagīr oğlu Ahmed Nazif’in eniştesi ve tesviye-i umûruna bâ-hüccet-i şer‘iye vasîyy-i mansûbu Mehmed Rıza Ağa b. İbrahim Edhem ile müteveffâ-yı mezbûrun sulbiye sagīre [kızı] Emine Nakıye’nin vâlidesi ve tesviye-i umûruna bâ-hüccet-i şer‘iye vasîyy-i mansûbesi Hadice Hanım bt. Abdullah b. Mehmed tarafından husûs-ı âtîde vekîlleri olduğu mezbûrenin zâtını ârifân ketebeden İbrahim Efendi b. Hüseyin b. Mustafa ve Evkāf-ı hümâyûn beytü’l-mâl hademesinden Mehmed Nuri Ağa b. el-Hâc Osman b. Abdullah haberleriyle zâhir olan işbu bâ‘isü’l-kitâb Mustafa Ağa b. Hasan bi’l-vekâle takrîr-i kelâm ve ta‘bîr ani’l-merâm edüp Nezâret-i Evkāf-ı hümâyûna mülhak evkāfdan merhûm Hasan b. Mehmed nâm sâhibü’l-hayrın vakfı musakkafâtından mahalle-i mezbûrede Câmi‘-i şerîf sokağında vâki‘ ma‘lûmü’l-hudûd ve’l-müştemilât şehriye yirmi akçe icâre-i müeccelelü yedi numara ile murakkam ma‘a bağçe bir bâb menzil müteveffâ-yı mezbûrun hayatında bâ-temessük-i mütevellî bi’l-icâreteyn taht-ı tasarrufunda olup ba‘de vefâtihî sagīrân-ı mezbûrân ile sulbî kebîr oğlu Mehmed Rakım ve sulbiye kebîre kızı Fâtımatü’z-zehra Hanım’a hasbe’l-âdeirbâ‘an intikāl edüp lâkin menzil-i mezkûr ânen fe-ânen müşrif-i harâb olarak hâsılı harcına vefâ etmeyip bağçe-i mezkûrun dahi eşcârı devr-i eyyâm ile telef ve zâyi‘ olacağı zâhir ve bedîdâr olup ol-vechile bekāları sagīrân-ı mezbûrân haklarında muzır ve gayr-ı müfîd olduğundan mâ‘adâ sagīrân-ı mezbûrânın nafaka ve kisveye dahi ihtiyâçları olmağla sagīrân-ı mezbûrânın ma‘a bağçe menzil-i mezkûrda olan nısf hisse-i şâyi‘aları bedel-i misilleriyle bâ-re’y-i mütevellî âhara ferâğa ve bedeli ahz ü kabz birle i‘mâl ve istirbâh olunup hâsıl olan ribhiyle infâk ve iksâ olunmak sagīrân-ı mezbûrân haklarında her vechile enfa‘ ve evlâ olduğuna binâen işbu yedimde olup hâlâ kassâm-ı askerî fazîletlü Mehmed Emin Efendi ile Üçüncü Dâire-i Belediye taraflarından i‘tâ olunan memhûr bir kıt‘a tahmîn-i bedel pusulası mantûkunca sagīrân-ı mezbûrânın ma‘a bağçe menzil-i mezkûrda olan nısf hisse-i şâyi‘aları bundan akdem lede’l-müzâyede ve ba‘de’l-keşf el-yevm bedel-i misli idiği bi’l-ihbâr zâhir olan lira-yı Osmânî yüz guruş hesâbıyla on üç bin iki yüz elli guruş mukābelesinde âhara ferâğa izin taleb şüd.<br><br>Fî 5 Safer sene [1]301<br><br>Şühûdü’l-hâl: Mehmed Ağa b. Mustafa, Ömer Ağa b. Kadri ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12052"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12054"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b186"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o325"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>