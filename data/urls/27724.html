﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 389<br>Hüküm no: 389<br>Orijinal metin no: [101b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mustafa Beşe b. Abdullah’ın beytülmâle kalan gemisinde hissesi olan Mustafa Reis’in gemiyi haksız yere zabtetmediği, hissesinin geçerli olduğu</b><br><br>Mahmiye-i İstanbul’da Dergâh-ı âlî yeniçerileri beytülmâl emîni olan fahrü’l-akrân Mustafa Ağa meclis-i şer‘-i şerîfde sefîne reislerinden râfi‘ü’l-kitâb Mustafa Reis b. el-Hâc Ali nâm kimesne mahzarında üzerine da‘vâ ve takrîr-i kelâm edip Dergâh-ı âlî yeniçerilerinden olup mahmiye-i mezbûrede Cerrâhpaşa câmi‘-i şerîfi kurbunda el-Hâc Ahmed mahallesinde sâkin iken bundan akdem bilâ-vâris vefât edip terekesi beytülmâla âid olan Mustafa Beşe b. Abdullah’ın terekesinden çenber ta‘bîr olunur bir sefînesine mezbûr Mustafa Reis bi gayri hakkın vaz‘-ı yed etmekle hâlâ mezbûr Mustafa Reis’e suâl olunup sefîne-i mezbûreyi bana teslîme tenbîh olunmak matlûbumdur dedikde gıbbe’s-suâl mezbûr Mustafa Reis cevâbında fi’l-hakīka zikr olunan sefîneye vaz‘-ı yedini ve sefîne-i mezkûrenin sekiz sehimden [102a] bir buçuk sehimi müteveffâ-yı mezbûrun terekesinden olduğunu ikrâr, altı buçuk sehimi benim mülkümdür deyip müteveffâ-yı mezbûrun terekesinden olduğunu inkâr etmeğin müdde‘î-i mezbûrdan müdde‘âsını mübeyyine beyyine taleb olundukda ityân-ı beyyineden izhâr-ı acz ile istihlâf etmeğin zikr olunan sefînenin sekiz sehimden altı buçuk sehimi dahi kendi mülkü olup müteveffâ-yı mezbûrun terekesinden olmadığına mezbûr Mustafa Reis’e yemîn teklîf olundukda ol dahi alâ vefki’l-mes’ûl yemîn billâhi’l-aliyyi’l-a‘lâ etmeğin mûcebince müdde‘î-i mezbûr bilâ-beyyine ber vech-i muharrer mu‘ârazadan men‘ olup mâ vaka‘a bi’t-taleb ketb olundu. Fi’l-yevmi’s-sâlis ve’l-ışrîn min şehri Rebî‘ilevvel li sene seb‘a ve semânîn ve elf.<br><br><br>Şuhûdü’l-hâl: El-Hâc Mehmed b. İlyas, İbrahim Çelebi b. Ahmed, Ali Reis b. İbrahim, Hüseyin Reis b. Ahmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27723"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27725"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b389"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o721"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>