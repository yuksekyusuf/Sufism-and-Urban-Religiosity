﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 229<br>Hüküm no: 229<br>Orijinal metin no: [32b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ümmühâni bt. Abdullah’ın vârisleri el-Hâc İbrahim ve Ahmed’in menzillerini es-Seyyid Mehmed b. Mustafa Efendi’ye sattıkları</b><br><br>Deryâ-yı Sefîd cezîrelerinden Rodos cezîresinde Tire mahallesinde sâkine iken bundan akdem vefât eden Ümmühâni bt. Abdullah b. Abdülmennân’ın verâseti mevlâ-yı utâkası Hüseyin’in oğlu Mustafa nâm kimesnenin oğulları el-Hâc İbrahim ve Ahmed nâm kimesnelere münhasıra olduğu lede’ş-şer‘i’l-enver zâhir ve mukarrer oldukdan sonra mezbûr el-Hâc İbrahim kendi tarafından asâleten ve karındaşı mezbûr Ahmed b. Mustafa b. Hüseyin tarafından bey‘-i âti’z-zikre vekîl olduğu es-Seyyid Ahmed Hoca b. Mustafa ve Mehmed Hoca b. Ali nâm kimesneler şehâdetleriyle sâbit olmağla vekâleten meclis-i şer‘de işbu sâhibü’l-kitâb es-Seyyid Mehmed b. Mustafa Efendi nâm kimesne mahzarında bi’l-asâle ve bi’l-vekâle ikrâr ve takrîr-i kelâm edip müteveffât-ı mezbûre Ümmühâni’nin terekesinden olup karye-i mezbûrede sâbıku’z-zikr Tire mahallesinde vâki‘ bir tarafdan müşterî-i mezbûr es-Seyyid Mehmed mülkü ve bir tarafdan Kapancı Ahmed mülkü ve bir tarafdan cidâr-ı hısn ve bir tarafdan ba‘zen Bekir mülkü ve ba‘zen tarîk-i âm ile mahdûd tahtânî iki bâb harâb oda ve kenîf ve havlu ve bir mikdâr bahçeyi ve müşterek bi’r-i mâyı müştemil mülk menzili asâlet ve vekâletim hasebiyle mezbûr es-Seyyid Mehmed’e tarafeynden îcâb ve kabûlü hâvî bey‘-i bâtt-ı sahîh-i şer‘î ile altmış guruş ile mechûlü’l-aded fülûsuna bey‘ u temlîk ve mahallinde kabz ve tasarrufa taslît eylediğimde ol dahi ber-vech-i muharrer iştirâ ve temellük ve kabûl eyledikden sonra semeni olan meblağ-ı mezbûr altmış guruş ile mechûlü’l-aded fülûsa mezbûr es-Seyyid Mehmed yedinden ahz u kabz ve zikr olunan bir kabza fülûsu işbu meclis-i şer‘de izâ‘at ve itlâf eyledim ba‘de’l-yevm menzil-i mahdûd-ı mezkûr bi-cemî‘i mâ yeştemilühû ve yahvîhi mezbûr es-Seyyid Mehmed’in mülk-i müşterâsı olup benim ve karındaşım müvekkil-i mezbûr Ahmed’in kat‘an alâka ve medhalimiz kalmamışdır keyfe mâ yeşâ ve yahtâr mutasarrıf olsun dedikde gıbbe’t-tasdîki’ş-şer‘î mâ-hüve’l-vâkı‘ bi’l-ibtigā ketb olundu.<br><br>Fi’l-yevmi’s-sâlis min-Zilka‘deti’ş-şerîfe sene 1137.<br><br>Şuhûdü’l-hâl: Salih Ağa [b.] İbrahim, Mustafa b. Ahmed, Kocabaş Hüseyin, Sancaktaroğlu Hüseyin, Mehmed Kapudan birâder-i Şerif İbrahim, el-Hâc Hasan Hoca b. Hüseyin, Tüccar es-Seyyid Osman, Küfelân Mehmed Reis, İbrahim Çelebi b. Muharrem. </p>          <br><a title="Önceki sayfa" style="text-decoration:none" href="./ayrmetin.php?idno=21967"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21969"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b229"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o449"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>