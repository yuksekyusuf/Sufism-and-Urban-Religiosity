﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 531 Numaralı Sicil (H. 1204-1207 / M. 1790-1793)<br>cilt: 81,&nbsp;sayfa: 173<br>Hüküm no: 96<br>Orijinal metin no: [10a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mardıros v. Davit’in vârislerinin, vefat eden Mardıros’un kardeşi Matos’un terekesindeki âletlerle ilgili iddialarının zaman aşımı nedeniyle reddedildiği</b><br><br>Ma‘rûz<br><br>Medîne-i Üsküdar’da Selami mahallesinde mütemekkin iken bir sene mukaddem hâlik olan Mardıros v. Davit nâm zimmînin verâseti zevce-i metrûkesi Gül bt. Manuk nâm Nasrâniye ile sulbî kebîr oğlu Davit ve sulbiye-i sagīre kızları Maryem ve Hannazanta’ya münhasıra ve tashîh meselesi otuz iki sehm i‘tibârıyla dört sehmi zevcesi merkūmeye ve on dört sehmi oğlu merkūma ve yedişer sehmi kızları sagīretân-ı mersûmetâna isâbeti tahakkukundan sonra merkūm Davit zimmî asâleten ve arzuhâl eden şahsı mu‘arrefe zevce-i mersûme Gül Nasrâniye kendi nefsinden asâleten ve kızları sagīretân-ı merkūmetân Maryem ve Hannazanta’nın tesviye-i emirlerine vasîleri olmağla vesâyeten Çarşamba günü Dîvân-ı âlî’de ma‘kūd meclis-i şer‘-i hatîrde hâlik-i merkūmun li-ebeveyn karındaşı olup ba‘dehû hâlik olan Matos v. el-merkūm Davit zimmînin zevce-i metrûkesi ve evlâd-ı sıgārının vasîyy-i mansûbeleri ve zikri âtî gedik âlâtına vâzı‘atü’l-yed olan kezâlik şahsı mu‘arrefe ve arzuhâlde ismi mezkûre Maryem bt. Haçador nâm Nasrâniye muvâcehesinde hâlik-i merkūm Matos zimmînin ile’l-helâk icâreteyn ile taht-ı tasarrufunda olan mahalle-i mezbûrede vâki‘ lede’l-ahâli ve’l-cîrân ma‘lûmü’l-hudûd bir bâb vakıf menzili tahtında kâin bir bâb kahve ve duhânî dükkânı derûnunda mevcûd beyne’l-esnâf gedik ta‘bîr olunur âlât-ı lâzıme-i ma‘lûme târih-i i‘lâmdan yirmi dört sene mukaddem mûrisimiz hâlik-i evvel merkūm Mardıros zimmînin yedinde mülkü iken karındaşı hâlik-i sânî-i merkūm Matos zimmîye îcâr edip ol dahi âlât-ı mezkûreye mutasarrıf olmuş idi lâkin mûrisimiz hâlik-i merkūm Mardıros zimmî hâl-i hayatında karındaşı hâlik-i sânî-i merkūm Matos zimmî ile bir beldede yirmi dört sene mütemekkinler olup âlât-ı mezkûreye vaz‘-ı yed etmeyip ba‘de’l-helâk bize mevrûs olduğuna binâen âlât-ı mezkûreyi asâleten ve vesâyeten zevce-i merkūme Maryem Nasrâniyeden taleb ederiz deyü da‘vâ ve merkūme Maryem Nasrâniye cevâbında müdde‘iyân-ı merkūmânın müdde‘âlarını inkârından mâ‘adâ dükkân-ı mezkûr târih-i merkūmda harâb kahve dükkânı olup âlâtı ve gediği olmayıp zevcim hâlik-i merkūm Matos zimmî dükkân-ı mezkûru bâ-ma‘rifet-i mütevellî mutasarrıfından tefevvüz ve müceddeden üzerine bir menzil ve tahtına bir bâb kahve ve duhânî dükkânı binâ ba‘dehû bâ-fermân-ı âlî duhânî esnâfının nizâm-ı cedîdine dâhil ve Başmuhâsebe’ye kayd ve helâki târihine gelince yirmi iki sene karındaşı hâlik-i merkūm Mardıros zimmî muvâcehesinde bilâ-nizâ‘ mutasarrıf olup işbu yedimde olan bir kıt‘a i‘lâm-ı şer‘î nâtık olduğu üzere yirmi altı gün mukaddem merkūm Mardıros âlât-ı mezkûreyi Üsküdar mahkemesinde benden da‘vâ ben dahi ber-vech-i muharrer zevcim hâlik-i merkūmun mülkü olup yirmi dört sene karındaşı hâlik-i merkūm muvâcehesinde bilâ-nizâ‘ mutasarrıf olduğunu bi’ş-şöhret ve’t-tevâtür isbât etmemle merkūm Davit da‘vâ-yı mezkûresiyle bî-vech mu‘ârazadan men‘ olunmuş idi deyü takrîr-i meşrûhuna mutâbık bir kıt‘a i‘lâm-ı şer‘î ibrâzıyla eylediği def‘ini müdde‘iyân-ı merkūmân ikrâr etmeğin mûcebiyle meşhûr ve mütevâtirin hilâfına ikāmet olunan beyyine makbûle olmadığından gayri bu misillü yirmi dört sene bilâ-özr-i şer‘î terk olunan mülk âlât da‘vâsının bilâ-emr istimâ‘ından hükkâm memnû‘lar olup müdde‘iyân-ı merkūmânın da‘vâ-yı mezkûrları mesmû‘a olmamağla kemâ-fi’l-evvel bî-vech mu‘ârazadan men‘ olundukları mübâşiri çavuş kulları iltimâsıyla huzûr-ı âlîlerine i‘lâm olundu.<br><br>Fî 8 min-B sene 1204</p>          <br><a title="Önceki sayfa" style="text-decoration:none" href="./ayrmetin.php?idno=53120"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=53122"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk531&bsm=usk531b173"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk531&bsm=usk531o1089"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>