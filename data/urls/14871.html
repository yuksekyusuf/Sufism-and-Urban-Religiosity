﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 182<br>Hüküm no: 175<br>Orijinal metin no: [37b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mustafa Çelebi’nin vefat eden Ayşe bt. Şeyh Mahmud’a olan borcunu vasîsine ödemesi</b><br><br>Fi’l-asl vilâyet-i Rumeli’nde Göllükesri kazâsına tâbi‘ Hatoneşte nâm karyeden olup hâlâ medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de mütemekkin olan râfi‘ü’l-kitâb Nureddin Çelebi b. Mustafa b. Mustafa nâm kimesne meclis-i şer‘de Mustafa Çelebi b. (…?) mahzarında üzerine takrîr-i da‘vâ edip medîne-i mezbûrede Zeyneb Hâtun mahallesinde sâkine iken bundan akdem vefât eden Ayşe b. eş-Şeyh Mahmud’un cihet-i karz-ı şer‘îden mezbûr Mustafa Çelebi zimmetinde üç aded sikke-i hasene beş aded riyâlî guruş-ı kebîr hakkı olup kable’l-istîfâ fevt olup verâseti zî-rahm cihetinden bana münhasıra olduğunu hâl-i hayâtında ve kemâl-i sıhhatinde huzûr-ı müslimînde ikrâr ve istişhâd edip ikrâr-ı mezkûru üzerine musırran fevt olmağla mecmû‘ muhallefâtı bi’l-irsi’ş-şer‘î bana isâbet ve intikāl etmişiken meblağ-ı mezbûru merkūm Mustafa Çelebi’den taleb eylediğimde edâdan imtinâ‘ eyler hâlâ suâl olunup alıverilmek matlûbumdur deyicek gıbbe’s-suâl mezbûr Mustafa Çelebi cihet-i mezbûreden müteveffât-ı mezbûre Ayşe Hâtun’un zimmetinde üç aded sikke-i hasene ve beş kıt‘a riyâlî guruş hakkı olduğunu ikrâr, lâkin müdde‘î-i mezbûrun vech-i mübeyyen üzre verâsetini inkâr ile cevâb verme[ğin] müdde‘î-i mezbûrdan müdde‘âsını mübeyyine beyyine taleb olundukda, medîne-i mezbûrede Çavuş Kasım mahallesinde udûl-i ricâlden Mehmed Efendi b. eş-Şeyh Ali ve Arslan b. Hasan ve Mehmed Çelebi b. Ali ve Mustafa b. Yusuf nâm kimesneler li ecli’ş-şehâde makām-ı kazâya hâzırûn olup istişhâd olunduklarında, fi’l-hakīka müteveffât-ı mezbûre Ayşe Hâtun hâl-i hayâtında ve kemâl-i sıhhatinde mezbûr Nurullah Çelebi muvâcehesinde benim verâsetim zî-rahm cihetinden Nurullah Çelebi’ye münhasıradır, vâris-i âhar yokdur deyû bezim huzûrumuzda ikrâr ve mezbûr Nurullah Çelebi dahi tasdîk edip müteveffât-ı mezbûre ikrâr-ı mezkûr üzerine musırran fevt olmağla mecmû‘ muhallefâtı bi’l-irsi’ş-şer‘î müdde‘î-i mez[bûr] Nurullah Çelebi’ye münhasır olup vâris-i âhar olduğu ma‘lûmumuz değildir biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebiyle müdde‘î-i mezbûrun verâsetine hükm ve meblağ-ı mârrü’z-zikri dahi edâ ve teslîme merkūm Mustafa Çelebi’ye tenbîh birle mâ hüve’l-vâki‘ kayd şüd. Tahrîren fi’l-yevmi’t-tâsi‘ ve’l-ışrîn min şehri Ramazâni’l-mübârek li sene isneteyn ve seb‘în ve elf.<br><br><br>Şuhûdü’l-hâl: Ali Beşe b. Mehmed, Mehmed Beşe b. Musa, Hasan b. Abdullah ed-Dellâl, Halil Beşe b. Mehmed, Mustafa b. Hasan ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14870"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14872"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b182"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o484"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>