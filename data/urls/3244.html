﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 287<br>Hüküm no: 300<br>Orijinal metin no: [46a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim b. Hüseyin’in köle davasında Mehmed Beşe b. Mustafa’nın zimmetini ibrâ etmesi</b><br><br>Vilâyet-i Anadolu’da Şebinkarahisarı sancağından Bayramlı kazâsına tâbi‘ Maişe? nâm karye ahâlîsinden olup mahmiye-i İstanbul’da müsâfiren sâkin olan İbrahim b. Hüseyin nâm kimesne meclis-i şer‘-i şerîfde kazâ-i mezbûr kurbunda Uzun Ömer nâm karye ahâlîsinden olup Dergâh-ı âlî yeniçerilerinin yirmi dördüncü cemâ‘atine mahsûs oda yoldaşlarından Mehmed Beşe b. Mustafa nâm kimesne mahzarında ikrâr ve takrîr-i kelâm edip mezbûr Mehmed Beşe [benden] târih-i kitâbdan üç sene mukaddem seksen guruş kıymetli iki re’s Gürciyyü’l-asl gulâmı ayartıp âhara bey‘ ile istihlâk etmişidi deyû bundan akdem da‘vâ ve taleb eylediğimde ol dahi münkir olduğundan mâ‘adâ cihet-i karz-ı şer‘îden zimmetinde yüz elli guruş hakkım vardır deyû taleb ve da‘vâ eylediğinde beynimizde nizâ‘-ı küllî vâki‘ olmuşdu hâlâ ben zikr olunan iki gulâma müte‘allik da‘vâdan mezbûr Mehmed Beşe’nin zimmetini ibrâ ve iskāt edip ve mezbûr Mehmed Beşe dahi mârrü’z-zikr elli guruşa müte‘allika da‘vâdan benim zimmetimi ibrâ ve iskāt eyledi dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’s-sâlis ve’l-ışrîn min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Mehmed b. Halil, Yusuf b. Ali , Murad b. Hasan, Şaban b. Ramazan, Ali Ağa b. Hasan, Mehmed b. Mustafa, Mustafa b. Abd[ullah], Ali Bâşe b. Mehmed. </p>          <br><a title="Önceki sayfa" style="text-decoration:none" href="./ayrmetin.php?idno=3243"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3245"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b287"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o741"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>