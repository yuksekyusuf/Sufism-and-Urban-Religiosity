﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 447<br>Hüküm no: 551<br>Orijinal metin no: [101a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Efendi’nin vefat eden İbrahim’in varisi olduğundan terekeden hissesinin kendisine teslim olunması</b><br><br>Vilâyet-i Anadolu’da medîne-i Van mahallâtından Câmi‘-i kebîr mahallesi ahâlîsinden işbu bâ‘isü’l-kitâb Ali Efendi b. Mehmed Efendi Dîvân-ı kāimmakām-ı hazret-i sadrazamîde akd olunan meclis-i şer‘-i şerîfde medîne-i mezbûrede Sulu mahallesi ahâlîsinden olup bundan akdem mahmiye-i İstanbul’da Vezir Hanı’nda sâkin olup ticâret üzere iken târîh-i kitâbdan otuz dokuz ( ) mukaddem vefât eden es-Seyyid İbrahim b. es-Seyyid Han’ın sulbiye sagīre kızı Rahime’nin vasiyy-i muhtârı olmakla terekesine vâzı‘u’l-yed olan İshak Çelebi b. Karaçil? nâm kimesne mahzarında üzerine da‘vâ ve takrîr-i kelâm edip müteveffâ-yı mezbûrun babası es-Seyyid Han ile benim babam es-Seyyid Mehmed Efendi li-ebin karındaşlar olup babaları ismi es-Seyyid İbrahim ve dedeleri es-Seyyid Ahmed ve maskat-ı re’sleri vilâyet-i mezbûrda kasaba-i Selmas olup müteveffâ-yı mezbûrun ben li-ebin ammi oğlu olmağla verâseti zevce-i metrûkesi Fâtıma nâm hatun ile sulbiye sagīre kızı Rahime’ye ve usûbet-i nesebiye cihetinden bana münhasıra olmağla suâl olunup tereke-i müteveffâ-yı mezbûrdan sekiz sehmden hissem olan üç sehmini bana teslîme mezbûr İshak Çelebi’ye tenbîh olunmak matlûbumdur dedikde gıbbe’s-suâl mezbûr İshak Çelebi vech-i mübeyyen üzere tereke-i müteveffâ-yı mezbûra vaz‘-ı yedini ikrâr lâkin müdde‘î-i mezbûrun verâsetini inkâr edicek, müdde‘î-i mezbûrdan müdde‘âsını mübeyyine beyyine taleb olundukda zikr olunan Sullu mahallesi ahâlîsinden olup merhûm ve mağfûrun-leh Sultan Bayezid Hân -aleyhi’r-rahmetü ve’l-gufrân- hazretlerinin mahmiye-i mezbûrede vâki‘ imâret-i âmirelerine mülâsık Hacı Mehmed Hanı demekle ma‘rûf handa bi-tarîkı’l-müsâferet sâkin Tabib Mehmed Çelebi b. Mustafa ve medîne-i mezbûrede Mahmud Ağa Câmi‘i mahallesi ahâlîsinden olup bi-tarîkı’l-müsâferet hâlâ han-ı mezbûrda sâkin Davud Efendi b. Mehmed Egiri? nâm kimesneler li-ecli’ş-şehâde meclis-i şer‘-i şerîfe hâzırân olup istişhâd olunduklarında fi’l-hakīka müteveffâ-yı mezbûrun babası mezbûr es-Seyyid Han ile müdde‘î-i mezbûr Ali Efendi’nin müteveffâ babası mezbûr es-Seyyid Mehmed Efendi li-ebin karındaşlar olup babaları es-Seyyid İbrahim ve dedeleri ismi es-Seyyid Ahmed ve maskat-ı re’sleri kasaba-i mezbûredir, müteveffâ-yı mezbûrun müdde‘î-i mezbûr li-ebin ammi oğlu olmağın verâseti mezkûre Fâtıma ile sagīre-i mezbûreye ve müdde‘î-i mezbûra münhasıradır, gayrı vârisi olduğu ma‘lûmumuz [değil]dir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûrun vech-i mübeyyen üzere verâsetine ba‘de’l-hükmi’ş-şer‘î müteveffâ-yı mezbûrun sekiz sehmden üç sehmi müdde‘î-i mezbûr Ali Efendi’ye teslîme merkūm İshak Çelebi’ye tenbîh olunmağın mâ-hüve’l-vâki‘ bi’t-taleb ketb olundu.<br><br>Tahrîren fi’l-yevmi’s-sâbi‘ aşer min-şehri Ramazani’l-mübârek li-sene ihdâ ve semânîn ve elf.<br><br>Şuhûdü’l-hâl: Umdetü’l-a‘yân ve ekfâ Hüseyin Ağa kethüdâ-yı hazret efendi, fahrü’l-akrân Mehmed Ağa ser-muhzırân, Mehmed Çavuş b. Abdullah, Mustafa Çavuş b. Abdullah, Cafer Beşe b. Hüseyin ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=2868"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2870"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b447"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o523"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>