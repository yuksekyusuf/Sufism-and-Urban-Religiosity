﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 274<br>Hüküm no: 338<br>Orijinal metin no: [47a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Abdullah’ın vasiyeti ve malına vasi tayini</b><br><br>Husûs-ı âti’l-beyânın mahallinde tahrîri iltimâs olunmağın küttâb-ı mahkemeden mevlânâ Nasuh Efendi irsâl olunup ol dahi mahmiye-i Galata hâricinde Şahkulu mahallesinde vâki‘ Hatice nâm hâtunun mülkü olan menzile varıp zeyl-i [kitâbda] mastûrü’l-esâmî olan müslimîn huzûrunda akd-i meclis-i şer‘-i şerîf eyledikde menzil-i mezkûrda müste’cir olup marîz ve sâkin olan Mehmed b. Abdullah nâm kimesne vaktâ bu dâr-ı dünyâyı bî-sebât [ve] bî-bekā olduğunu mülâhaza edip es-sadakatü fidyetün li’l-me‘âsî "yevme yu’hazü’l-mücrimûn bi’n-nevâsî" mefhûm-ı şerîfi dahi ma‘lûmu olmağın dâr-ı ukbâda bâ‘is-i neyl ve ücûr-ı vâfire? ve ni‘am-ı behiyye-i fâhire olmak için tohum-ı bezr zirâ‘atine sıdk-ı niyet ve safâ-yı taviyyet ile azîmet edip tasarrufât-ı şer‘iyyesi câize ve teberru‘ât-ı mer‘iyyesi nâfize olduğu hâlde meclis-i ma‘kūd-ı mezbûrda vech-i âtî üzre tenfîz-i vesâyâsına vasiyy-i muhtâr nasb ve ta‘yîn ettiği işbu hâfızü’l-kitâb İbrahim b. Ahmed nâm kimesne mahzarında ikrâr ve takrîr-i kelâm edip emr-i Rabbânî ve kazâ-i sübhânî ile şâhbâz-ı ecel mürg-i cânı şikâr edip dâr-ı dünyâdan saray-ı bekāya irtihâl ve teveccüh ettiğinde silk-i mülkümde münselik olup mecmû‘ malım olan yirmi beş bin akçe muhallefâtımdan sülüsü olan sekiz bin akçe ifrâz ve ihrâc olunup vefâtım gününde tarîka-i Mahmûd’a ve ma‘hûda iki bin akçesi techîz tekfînime ve bin akçesi ıskāt-ı salâtıma ve beş yüz akçesi yevm-i vefâtımın üçüncü günü, beş yüz akçesi yedinci günü ve iki bin akçesi kırkıncı günü ve iki bin akçesi dahi yılımda tabh-ı ta‘âma harc olunup fukarâya sarf oluna ve muhallefâtımdan bâkī kalan on yedi bin akçenin üç bin akçesi zevcem işbu hâzır bi’l-meclis Hatice bt. Abdullah’a ve zimmetimde mütekarrir ve ma‘kūdun aleyh olup mehr-i müecceli olan üç bin akçe hakkı için verilip edâ oluna ve bundan sonra bâkī kalan meblağdan zevcem mezbûre rub‘ hisse-i irsiyyesi ahz eylediğinden sonra bâkī kalan meblağı ahz ve cezîre-i Midilli’de Molova kazâsına tâbi‘ İskamya nâm karyede sâkine li ebeveyn er karındaşım kızı ve vârisem olan Havva’ya irsâl ve îsâl eyleye ve vesâyâ-yı mezbûremi vech-i meşrûh üzre tenfîze ve meblağ-ı bâkīyi ber vech-i muharrer karındaşım kızı merkūme Havva’ya teslîme ve sâir kabz ve îsâl mütevakkıf olduğu umûrun cümlesine merkūm İbrahim’i vasî nasb-ı ihtiyâr eyledim deyû mezbûr Mehmed’in kelâmı ihtitâm-ı merâmı encâm buldukda merkūm İbrahim dahi vesâyet-i mezbûreyi kabûl ve hizmet-i lâzımesin edâya müte‘ahhid oldukdan sonra mukırr-ı mezbûr Mehmed meclis-i mezkûrda i‘âde-i kelâm edip meblağ-ı mezbûr yirmi beş bin akçeden gayrı esâs-ı beyt ve evânî-i nühâsiyye ve bi’l-cümle ism-i mâl ıtlâk olunur bir akçe ve bir habbe şeyim yokdur dedikde vâki‘ hâli mevlânâ-yı mezbûr mahallinde tahrîr, ba‘dehû meclis-i şer‘a gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’s-sânî aşer min Zilka‘deti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mehmed Efendi b. Mustafa el-İmâm, Ahmed Odabaşı b. Mehmed, Mehmed Bey el-Bevvâb-ı sultânî, Mahmud Çelebi b. Bayezid, Memiş Çelebi b. Âbid, Âbid b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=20855"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20857"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b274"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o444"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>