﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 255<br>Hüküm no: 287<br>Orijinal metin no: [77b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rusya ve Avusturya’ya karşı çıkılacak sefer için Anadolu’nun orta kolundaki vali, ümera ve askeri taifenin maiyyetindeki birliklerle orduya katılmalarına dair ferman</b><br><br>Akzâ kuzâti’l-Müslimîn evlâ vülâti’l-muvahhidîn ma‘âdinü’l-fezâil ve’l-yakīn râfi‘u’l-ulûmi’ş-şerî‘ati ve’d-dîn vârisü <<l-ulûm>> ulûmi’l-enbiyâ-i ve’l-mürselîn el-muhtassu bi-mezîdi inâyeti’l-meliki’l-mu‘în Üsküdar’dan Anadolu’nun orta kolunun yemîn ü yesârıyla nihâyetine varıp gelince vâki‘ mevâlî-i izâm —zîdet fezâiluhû— ve mefâhirü’l-kuzât ve’n-nüvvâb ve’l-hükkâm ve ma‘âdinü’l-fazl ve’l-kelâm kādılar ve nâibler -zîde fazluhum- ve mefâhirü’l-emâsil ve’l-akrân yeniçeri serdârları ve ocak ihtiyârları ve a‘yân-ı vilâyet iş erleri -zîde kadruhüm- tevkī‘-i refî‘-i hümâyûn vâsıl olucak ma‘lûm ola ki i‘zâz-ı dîn-i mübîn ve ihyâ-i sünnet-i seniyye-i fahrü’l-mürselîn için bundan akdem mevâdd-ı kesîre ile nakz-ı ahdi şer‘an sâbit ve zâhir olan Moskov ve Nemçe keferesinin bi-avnillâhi te‘âlâ gereği gibi kahr ü tedmîrleri kasdıyla işbu sene-i mübârekede tekrâren mütevekkilen ale’llâhi ve müsta‘înen bi-emrillâhi te‘âlâ evvel bahâr-ı hüceste-âsârda sefer-i hümâyûn mukarrer ve muhakkak olmağla siz ki mevlânâ-yı mûmâ-ileyhim ve serdârlar ve ocak ihtiyârları ve a‘yân-ı vilâyet ve iş erlerisiz azm ü tasmîm olunan gazve-i meymûn ve nusret-makrûn için şimdiden hâzır ve âmâde bulunup i‘zâz-ı dîn-i mübîn ve kahr-ı a‘dâ-i müşrikîn için taht-ı kazâlarınızda kasabât ve kurâlarda mukīm ve müsâfir sahîhü’l-esâmî çalık yeniçeri ve cenk ve harbe kādir ve tüvânâ ve tâmmü’s-silah kul oğulları bir neferi kalmayıp umûmen yerlerinden ve evlerinden ihrâc ve serdârları bayrağın açıp önlerine düşüp inşâallâhu te‘âlâ nevrûz-ı fîrûzda Edirne sahrâsında asâkir-i nusret-me’serde taht-ı livâ-i habîb-i ekrem —sallallâhu te‘âlâ aleyhi ve sellem— mevcûd bulunmaları fermânım olmağla ( ) ta‘yîn ve irsâl olunmuşdur her kangınızın taht-ı kazâsına dâhil olur ise sâdır olan fermân-ı celîlü’ş-şânımın mazmûn-ı münîfi mecma‘-ı nâs olan mahallerde münâdîler nidâ ve cümleye i‘lân ve işâ‘ât ve guzât-ı Müslimîni habîr ve âgâh edip bu vakti sâir evkāta nisbet ve bu gazâ-yı ekberi sâir gazavâta kıyâs olunmayıp tevfîr-i ecnâd ve teksîr-i guzât ehemm-i mehâmm-ı dîn ü Devlet-i aliyyem’den olup “İnfirû hifâhen ve sikālen ve câhidû bi-emvâliküm ve enfüsiküm” nazm-ı kerîmi [muktezâsınca] düşmen-i dîn üzerine gazâ ve cihâd kebîr ve sagīr ganî ve fakīr civân ve pîr her mü’min-i hamiyyet ve basîrete sayfen ve şitâen bi-tarîkı’l-kifâyeti farz ve vâcib olmağla siz ki serdârlarsız dîn-i mübîn ve uğur-ı hümâyûn-ı meymenet-makrûnda dâmen-i gayret[i]-dermiyân edip ve cümle neferâtı habîr ve âgâh ve memûr oldukları cihâd-ı a‘dâya tahrîz ve kemâl-i mertebe tergībe âmâde eyleyesiz inşâallâhu te‘âlâ mükemmel ve müsellah boylu tüfenkler ile bayraklarınız altına alıp önlerine düşüp esnâ-i tarîkde re‘âyâ fukarâsından ve gayrıdan bir ferde hilâf-ı şer‘-i şerîf te‘addî ve tecâvüz eylememek üzere nevrûz-ı fîrûzda [Edirne] sahrâsında ordu-yı hümâyûna mülhak ve mülâkī ve zîr-i livâ-i Rasûlüllâhda mevcûd bulunmakda kemâl-i dikkat ve bezl-i kudret eyleyesiz inşâallâhu te‘âlâ vakt-i mezkûrda gelip vâsıl olan neferâtdan sahîhü’l-esâmî olanlar ortalarına ve çalık olanlar tashîh ve kul oğulları be-dergâh olunurlar ve sen ki mûmâ-ileyhsin sen dahi memûr olduğun orta kol nihâyetine varınca yemîn ü yesâr ve kasabât ve kurâda vâki‘ guzât-ı İslâmı habîr ve âgâh ve serdâr şimdiden neferâtı bayrakları altına alıp cümlesin hâzır ve âmâde ve vakt-i mezbûrda fermân olunan mahâlde hâzır ve mevcûd bulunmaları için muhkem tenbîh ü te’kîd edesin bundan sonra mahsûs gönüllü zâbit ve sürücü ta‘yîn olunup henüz neferâtı cem‘ etmeyip hâzır bulunmayan serdârların adem-i tekayyüd ve taksîrâtlarına haml olunup ve öteden beri dahi askerîlik ile ser-efrâz ve akranlarından mümtâz olanlara ta‘yîn ulü’l-emr vukū‘unda bilâ-tehîr gazâya hareket etmeleri farz ve vâcib olup ve a‘râz ve nükûl edenler dahi “Lehüm fi’d-dünyâ hizyün ve lehüm fi’l-âhireti azâbün elîm” tehdîdine binâen dünyâ ve ukbâda tahlîs-i girîbân edemeyeceklerini tefhîm ve ifhâm eylediklerinden sonra ona göre her biriniz basîret ve intibâh üzere hareket birle sâdır olan emr-i âlînin mazmûn-ı münîfini icrâya kıyâm ve mûcebince hareket ve ihtimâm edip adem-i tekayyüdden ihtirâz ve ictinâb eyleyesiz deyü hâlâ Dergâh-ı mu‘allâm yeniçerileri ağası olan düstûr-ı mükerrem müşîr-i mufahham nizâmü’l-âlem vezîrim Abdullah Paşa -edâmallâhu te‘âlâ iclâlehû- tarafından mühürlü mektûb verilmekle vech-i meşrûh üzere amel olunmak emrim olmuşdur buyurdum ki vusûl buldukda ( ) bu bâbda vech-i meşrûh üzere şeref-yâfte-i sudûr olan emr-i celîlü’ş-şânım ve vezîr-i müşârün-ileyh tarafından verilen mühürlü mektûb mûcebince amel edip hilâfından be-gāyet ihtirâz ve ictinâb eyleyesiz şöyle bilesiz alâmet-i şerîfe i‘timâd edesiz.<br><br>Tahrîren fî-evâili Receb li-seneti hamsîn ve mi’ete ve elf.<br><br>Be-yurd-ı Sahrâ-yı Kartal</p>          <br><a title="Önceki sayfa" style="text-decoration:none" href="./ayrmetin.php?idno=52596"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52598"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b255"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o261"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>