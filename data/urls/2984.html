﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 93<br>Hüküm no: 40<br>Orijinal metin no: [4b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Havva bt. İbrahim’in para vakfı</b><br><br>Elhamdü li veliyyihî ve’s-salâtü alâ nebiyyihî ve alâ âlihî ve ashâbihi’l-müte’eddibîn bi âdâbihî. Ve ba‘d işbu kitâb-ı sıhhat-nisâbın tahrîrine bâ‘is ve bâdî oldur ki mahmiye-i İstanbul’da Murad Paşa-yı Atîk mahallesinde sâkine sâhibetü’l-hayrât ve’l-hasenât Havva bt. İbrahim nâm hâtun meclis-i şer‘-i şerîf-i enver ve mahfil-i dîn-i münîf-i ezherde vakf-ı âti’l-beyânı li ecli’t-tescîl mütevellî nasb ve ta‘yîn olunan Ömer Efendi b. Ahmed mahzarında ikrâr ve takrîr-i kelâm edip etyab-ı mâl ve enfes-i menâlimden beş yüz kıt‘a esedî guruşu ifrâz ve kemâl-i imtiyâz ile mümtâz kıldığımdan sonra târih-i kitâbdan üç ay mukaddem hasbeten [li]llâhi meliki’s-Samed vakf-ı sahîh-i muhalled ve haps-i sarîh-i müebbed ile vakf ve haps edip şöyle şart etmişidim ki meblağ-ı mezbûrun tevliyyet ve vazîfesine hayâtta oldukça mutasarrıf olup bi irâdetillâhi’l-meliki’l-müte‘âl dâr-ı dünyâdan dâr-ı âhirete i[r]tihâl ve intikāl ettiğimde meblağ-ı mezbûr yed-i mütevellî ile onu on bir hesâbı üzre rehn-i kavî ve kefîl-i melî veya bu ikisinden biri ile alâ vechi’l-helâl istirbâh ve istiğlâl olunup hâsıla olan gallesinden yevmî beş akçesi cihet-i tevliyyet ola ve mârrü’z-zikr Murad Paşa câmi‘-i şerîfinde ilm-i tecvîdde mâhir bir hâfız-ı sâlih haftada iki gün huffâza tecvîd ile ta‘lîm-i Kur’ân-ı azîmü’ş-şân edip yevmî sekiz akçe vazîfeye mutasarrıf olup sevâbını rûhuma ihdâ eyleye ve benden sonra tevliyyet re’y-i hâkimü’ş-şer‘a müfevvez ola ve yevmî bir akçe dahi câmi‘-i mezkûrda kayyım olana verile ve mahmiye-i mezbûrede hâkimü’ş-şer‘-i şerîf olanlar vakf-ı merkūma hasbî nâzır olalar ve ribh-i mezbûrenin fazlası asl-ı vakfa zam oluna ve vakf-ı mezbûrun tebdîl ve tağyîri ve taklîl ve teksîri merreten ba‘de uhrâ yedimde ola ve eğer mürûr-ı eyyâm ile şurût-ı mezkûreye ri‘âyet müte‘azzire olursa sülüs-i vakf-ı mezbûr mutlaka fukarâ-i müslimîne sarf oluna deyû ta‘yîn-i şurût ve tebyîn-i kuyûd edip meblağ-ı mezbûru mütevellî-i mezbûra teslîm ol dahi vakfiyyet üzre kabz ve tesellüm ve sâir mütevellîlerin evkāfda tasarrufları gibi tasarruf eyledi dedikde gıbbe’t-tasdîki’ş-şer‘î vâkıfe-i mezbûre inân-ı kelâmını semt-i vifâkdan cânib-i şikāka atf edip vakf-ı nukūd [ve] ana müteferri‘ olan şurût ve kuyûd inde’l-eimmeti’s-selâse-i nehârîr menfa‘at-i vakfı nefsine şart etmekle İmâm Muhammed katında bâtıl ve hilye-i sıhhatden âtıl olmağla vakf-ı mezbûrdan rücû‘ eyledim mütevellî-i mezbûr meblağ-ı mezbûru ve nemâ-i vakf-ı merkūmdan üç ayda vazîfe-i tevliyyet deyû aldığı dört yüz elli akçenin ecr-i mislinden ziyâdesini bana teslîm eylesin dedikde mütevellî işbu cevâba tesaddî edip eğerçi hâl bast olunan minvâl üzredir, lâkin İmâm Züfer’den İmâm Ensârî rivâyeti üzre sahîh olup ve imâmEbû Yusuf hazretleri katında mücerred vakaftü demekle nefsine şart eylediği sûretde dahi sahîhdir binâen alâ zâlik vakf-ı mezbûrun sıhhatine hükm taleb ederim deyû teslîmden imtinâ‘ ve husûmet ve nizâ‘ edip hâkim-i muvakki‘-i sadr-ı kitâb -tûbâ-lehû ve hüsnü me’âb- hazretleri huzûr-ı fâ’izü’n-nûrlarında müterâfi‘ân olduklarında [5a] hâkim-i mûmâ-ileyh -lâ zâle’l-hakku câriyen beyne yedeyhi- hazretleri dahi tarafeynin kelâmını isgā ve temhîd-i mebânî-i hayrı evlâ görüp alâ kavli men yerâhu vakf-ı mezbûrun sıhhatine hüküm ettiğinden sonra vâkıfe-i merkūme semt-i âhara rücû‘ edip eğerçi hükm-i mezkûr ile vakf-ı merkūma sıhhat hâsıla oldu, lâkin İmâm-ı A‘zam hümâm-ı efham hazretleri mezheb-i hatîrinde sıhhat lüzûmu müstelzim olmamağla benim için vakıfdan rücû‘a kudret ve ibtâle miknet olmağın vakf-ı mezbûrdan rücû‘ eyledim deyicek mütevellî-i merkūm cevâb-ı bâ savâba mütesaddî olup eğerçi inde’l-İmâm-ı müşârün-ileyh sıhhat lüzûmu müstelzime değildir lâkin İmâmeyn-i hümâmeyn mezheb-i şerîfleri de lâ-siyyemâ ba‘de’t-teslîm ile’l-mütevellî sıhhat lüzûmdan müfârık olmayıp mütelâzımân olmağın vakf-ı mezbûrun lüzûmunu ve vazîfe-i tevliyyetden berâat-i zimmetime hüküm taleb ederim deyû tekrâr mürâfa‘a ve vakf-ı akārı müdâfa‘a edicek hâkim-i müşârün-ileyh hazretleri dahi mezheb-i İmâmeyn-i hümâmeyn hazretleri üzre vakf-ı mezbûrun lüzûmuna ve vazîfe-i tevliyyetden mütevellî-i mezbûrun berâat-i zimmetini dahi hükm-i sahîh-i şer‘î etmeğin min ba‘d vakf-ı mezbûr sahîh ve lâzım olup naks ve nakzına mecâl muhâl oldu, cerâ zâlike. Ve hurrire fi’l-yevmi’r-râbi‘ aşer min Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: Mehmed Efendi b. Mehmed el-İmâm, Muharrem Çelebi b. İbrahim, Halil Çelebi b. Yahya, Ahmed Efendi b. Mehmed, Mehmed Efendi b. el-Hâc Hasan, Mustafa b. Tevekkül. </p>          <br><a title="Önceki sayfa" style="text-decoration:none" href="./ayrmetin.php?idno=2983"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2985"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b093"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o782"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>