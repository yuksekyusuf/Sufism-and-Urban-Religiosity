﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 82 Numaralı Sicil (H. 1081 / M. 1670 - 1671)<br>cilt: 29,&nbsp;sayfa: 68<br>Hüküm no: 44<br>Orijinal metin no: [10b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sahak v. Toros’un kefil Ramazan Çelebi’den talep ettiği alacağın reddi</b><br><br>Penbeci tâifesinden Sahak v. Toros nâm Ermeni mahfil-i kazâda işbu bâ‘isü’l-kitâb Ramazan Çelebi b. Ali mahzarında üzerine takrîr-i da‘vâ edip gāib ani’l-meclis Aslan nâm Yahudi zimmetinde cihet-i deyn-i şer‘îden yetmiş kıt‘a esedî guruşumu mesfûr Aslan Yahudi’den taleb eylediğimde mezbûr Ramazan Çelebi sâlifü’z-zikr yetmiş guruşumu bana edâ ve teslîme kefîl ve zâmin olmuşken hâlâ taleb eylediğimde edâde ta‘allül eder suâl olunup kefâleti hasebiyle alıverilmek murâdımdır deyicek gıbbe’s-suâl mezbûr Ramazan Çelebi fi’l-hakīka ben gāib-i merkūm Aslan Yahudi’nin nefsine ve hîn-i mütâlebede ihzârına kefîl olmuşdum deyû ikrâr mala kefâletin inkâr edicek müdde‘î-i mezbûr Sahak’tan müdde‘âsını mübeyyine beyyine taleb olundukda ityân-ı beyyineden izhâr-ı acz ile istihlâf etmeğin mezbûr Ramazan Çelebi’ye gāib-i mezbûr zimmetinde müdde‘î-i mezbûra deyni olan yetmiş esedîyi edâda kefîl ve zâmin olmadığına yemîn teklîf olundukda ol dahi alâ vefki’l-mes’ûl yemîn billâhi te‘âlâ etmeğin merkūm Sahak meblağ-ı mezbûru mütâlebesinden men‘ mezbûr Ramazan Çelebi’ye mersûm Yahudi’yi buluvermeye tenbîh birle mâ cerâ bi’t-taleb ketb olundu. Fi’l-hâmisi aşer min şehri Recebi’l-ferd sene [10]81.<br><br><br>Şuhûdü’l-hâl: Hüseyin Çelebi b. Ali, Hasan b. Abdullah, Ali b. Abdullah, Mehmed b. Eyüb ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15190"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15192"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp082&bsm=eyp082b068"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp082&bsm=eyp082o227"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>