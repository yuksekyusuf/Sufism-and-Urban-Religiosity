﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 237<br>Hüküm no: 175<br>Orijinal metin no: [59b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Haremeyn Evkafı’na ait Şahkulu mahallesindeki evin Fahri Hatun bt. Abdullah tarafından kiralandığı</b><br><br>Mahrûse-i İstanbul’da Haremeyn-i Şerîfeyn Evkāfı’na bi’l-fi‘il mütevellî olan Hasan Bey b. Mehmed nâm bevvâb-ı sultânî meclis-i şer‘de işbu hâmilü’l-kitâb Fahri Hatun bt. Abdullah mahzarında ikrâr-ı tâm ve takrîr-i kelâm edip mahmiye-i Galata hısn-ı ebvâbından kule kapısı hâricinde Şahkulu mahallesinde sâkine iken bundan akdem fevt olan Fâtıma Hatun bt. Abdullah hâl-i hayâtında ve kemâl-i sıhhatinde mahalle-i merkūmda vâki‘ bir tarafı Rahime Hatun bt. Nasuh Reis mülkü ve bir tarafı Hayrioğlu evi demekle ma‘rûf menzil ve tarafeyni tarîk-i âm ve hâs ile mahdûd ve hesâb-ı şatrancî üzere altı yüz altmış altı zirâ‘ arsa üzerine mebnî olup tahtânî üç bâb odayı ve bir köhne kilârı ve bir çardağı ve bi’r-i mâyı ve kenîfi ve eşcâr-ı müsmire ve gayr-ı müsmireyi [ve] muhavvatayı müştemil olan menzili mülkü iken evvelâ kendi nefsine ba‘dehâ atîkası Kahraman’a ve evlâdına ve evlâd-ı evlâdına ve ba‘de’l-inkırâz Medîne-i Münevvere fukarâsına vakfetmişidi. Hâlâ merkūme Kahraman ve evlâdı münkariz olup ber-mûceb-i şart-ı vâkıfe-i müşârun-ileyhâ menzil-i merkūm fukarâ-i mezbûreye âid olmağla îcârı lâzım geldikde tâlibine arz olunup ragabât-ı nâs münkatı‘a oldukdan sonra on dört bin dört yüz akçe icâre-i mu‘accele ve beher şehr kırk akçe icâre-i müeccele ile merkūme Fahri’nin üzerinde karâr edip ziyâde ile tâlib-i âhar zuhûr etmemeğin ben dahi menzil-i merkūmu lâzım gelen ta‘mîr ve meremmetin vakfa teberru‘an kendi mâlından etmek üzere târîh-i kitâbdan on dört bin dört yüz akçe icâre-i mu‘accele ve beher şehr kırk akçe icâre-i müeccele ile îcâr ve teslîm eyledim ol dahi vech-i mesfûr üzere istîcâr ve kabûl eyledikden sonra icâre-i muaccelesi olan meblağ-ı mezbûr on dört bin dört yüz akçeyi merkūme Fahri yedinden bi’t-tamâm vakf için alıp kabz eyledim ve menzil-i merkūmun içinde kendi mâlından mu‘accelesine mahsûb olmak üzere binâ ihdâs etmeğe izin verdim ba‘de’l-yevm icâre-i müeccele-i mezbûresini cânib-i evkāf-ı mezbûreye bi’l-vakt edâ edip sâir emsâli gibi mutasarrıfe olsun dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî-evâili Rebî‘i’l-evvel min-şühûri sene hamse ve ışrîn ve elf.<br><br>Şühûdü’l-hâl: Ali Çelebi b. ( ) Mi‘mâr, Muslu Reis b. Nasuh, Molla Kasım b. ( ) el-imâm, Mehmed Çelebi b. ( ) el-müezzin, Ahmed Çavuş b. Muslu, Muslu Çelebi b. Kasım ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=11505"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11507"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b237"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o767"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>