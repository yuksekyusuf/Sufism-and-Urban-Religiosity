﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 256<br>Hüküm no: 196<br>Orijinal metin no: [65b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Haremeyn Evkafı’ndan olan evin Mustafa b. Mehmed tarafından tamir edilmek şartıyla kiralanması</b><br><br>Mahmiye-i İstanbul’da Haremeyn-i Şerîfeyn Evkāfı’na bi’l-fi‘il mütevellî olan fahrü’l-akrân el-Hâc Hasan Bey b. Mehmed nâm bevvâb-ı sultânî meclis-i şer‘-i kavîmde bâ‘isü’l-kitâb Mustafa b. Mehmed nâm kimesne mahzarında bi’t-tevliye ikrâr-ı tâm ve takrîr-i kelâm edip mahmiye-i merkūme mahallâtından Fethiye Câmi‘-i şerîfi kurbünde merhûm Kâtib Muslihiddin mahallesinde vâki‘ tûlen ve arzen hesâb-ı şatrancî üzere bin dört yüz zirâ‘ arsa üzerinde mebnî iki bâb fevkānî ve bir bâb tahtânî odayı ve üzerinde bir bâb küçük odayı ve bi’r-i mâyı ve sofayı ve kenîfi ve bahçeyi muhtevî olup bir cânibi bazen Fâtıma Hatun bt. ( ) mülkü ve bazen mahalle-i merkūme imâmına mevkūf menzil ve bir cânibi Mahmud Subaşı mülkü ve bir cânibi İsmail Çelebi b. ( ) mülkü ve bir cânibi tarîk-i âm ile mahdûd olan menzili bundan akdem mahalle-i merkūmede vefât eden merhûm Na’lband Hasan b. ( ) nâm kimesne hâl-i sıhhatinde mülkü iken evvelâ kendi nefsine ba‘dehû evlâdına ve evlâd-ı evlâd-ı evlâdına ve ba‘de’l-inkırâz fukarâ-i Haremeyn’e vakf edip hâlâ merkūm Hasan ve evlâdı münkarız olmağla ber-mûceb-i şartı vâkıf-ı mezbûr menzil-i mezbûr fukarâ-i Haremeyn’e âid olmağla îcârı lâzım geldikde tâlibîne arz olunup ragabât-ı nâs münkatı‘a oldukdan sonra mesfûr Mustafa iki bin akçe mu‘accelesi ve yevmî iki akçe müeccele ve mu‘accelesine mahsûb olmak üzere lâzım gelen meremmât-ı külliyye ve cüz’iyyesi ve müceddeden binâsını kendi mâlından etmek üzere istîcâra tâlib olup bir akçe ziyâde ile tâlib-i âhar zuhûr etmeyip vech-i meşrûh üzere îcâr vakfa enfa‘ müşâhed olmağın ben dahi tevliyetim hasebiyle menzil-i mezbûru bi-cümleti’t-tevâbi‘ târîh-i kitâbdan merkūm Mustafa’ya iki bin akçe icâre-i mu‘accele ve yevmî ikişer akçe hesâbı üzere beher şehr altmış akçe icâre-i müeccele ile îcâr ve teslîm eyledim ol dahi vech-i meşrûh üzere istîcâr ve kabûl ettikden sonra icâre-i mu‘accelesi olan meblağ-ı mezbûr iki bin fıddî Osmânî nakd-i râyic fi’l-vakt akçeyi yedinden vakıf için bi’t-tamâm alıp kabz edip ber-vefk-i muharrer mu‘accelesine mahsûben meremmât ve binâsına kendi mâlından etmeğe izin verdim ba‘de’l-yevm icâre-i mü’eccele-i mezbûresini mâh be-mâh cânib-i vakfa edâ edip keyfe mâ yeşâ sâir emsâli gibi mutasarrıf olsun dedikde gıbbe’t-tasdîki’ş-şer‘î mâ-vaka‘a sebt olundu.<br><br>Fî-evâili Muharremi’l-harâm min-şühûri sene sitte ve ışrîn ve elf.<br><br>Şühûdü’l-hâl: Ali Çelebi b. ( ) Mi‘mâr, Hüseyin Çelebi b. Ömer, Ferhad Bey b. ( ) el-câbî ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=11526"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11528"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b256"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o761"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>