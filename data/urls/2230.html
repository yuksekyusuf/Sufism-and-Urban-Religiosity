﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 822<br>Hüküm no: 1072<br>Orijinal metin no: [128b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hatice bt. Abdullah’ın Girit seferine giden kocası Mustafa Ağa’nın Murtaza Beşe’ye bıraktığı parayı aldığı</b><br><br>Mahmiye-i İstanbul’da Muhsine Hâtun mahallesinde sâkine râfi‘atü’l-kitâb Hatice bt. Abdullah nâm hâtun mahfil-i kazâda Murtaza Beşe b. Ali nâm kimesne mahzarında üzerine da‘vâ ve takrîr-i kelâm edip zevcim olup hâlâ Girit Seferi’nde olan Mustafa Ağa b. ( )’nin mezbûr Murtaza Beşe zimmetinde cihet-i deyn-i şer‘îden on beş bin akçe hakkı olup hattâ mezbûr Murtaza Beşe zevcim mezbûr Mustafa Ağa’ya vech-i muharrer üzre cihet-i mezbûreden deyni olduğunu şuhûd mahzarında ikrâr ve yedine deyn-i mezkûru nâtıka tezkire dahi verdikden sonra meblağ-ı mezbûru bana def‘ ve teslîme mezbûr Murtaza Beşe’ye emr ettikden sonra meblağ-ı mezbûrun sekiz yüz akçesini bana def‘ [ve] teslîm etmişiken hâlâ mâ‘adâsını teslîmden imtinâ‘ eder suâl olunup alıverilmesi matlûbumdur dedikde gıbbe’s-suâl ve a‘kībe’l-inkâr müdde‘iyye-i mezbûreden müdde‘âsını mübeyyine beyyine taleb olundukda udûl-i müslimînden olup mahmiye-i mezbûrede İbrahim Paşa mahallesi sükkânından es-Seyyid Halil Çelebi b. Mehmed ve Mustafa b. Abdullah ve Ahmed Bey b. Süleyman nâm kimesneler meclis-i şer‘a li ecli’ş-şehâde hâzırûn olup isre’l-istişhâd fi’l-vâki‘ mezbûr Murtaza Beşe gāib-i merkūm Mustafa’ya cihet-i mezbûreden vech-i muharrer üzre on beş bin akçe deyni olduğunu bi tav‘ihî bizim huzûrumuzda ikrâr ve i‘tirâf edip bizi işhâd eyledikden sonra hattâ mezbûr Mustafa Ağa meblağ-ı mezbûru zevcesi müdde‘iyye-i mezbûre Hatice’ye edâ ve teslîm eylemeye mezbûr Murtaza Beşe’ye emredip merkūm Murtaza Beşe dahi meblağ-ı mezbûru merkūme Hatice’ye verecek oldu, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebince meblağ-ı bâkī on dört bin iki yüz akçeyi müdde‘iyye-i mezbûreye edâya tenbîh birle mâ vaka‘a bi’t-taleb ketb olundu. Fi’l-yevmi’s-sânî ve’l-ışrîn min Şevvâli’l-mükerrem li sene seb‘a ve seb‘în ve elf.<br><br><br>Şuhûdü’l-hâl: Mustafa Beşe b. Ahmed, Hasan Beşe b. Abdullah, Halil Beşe b. ( ), Mehmed Bey [b.] Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=2229"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2231"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b822"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0901"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>