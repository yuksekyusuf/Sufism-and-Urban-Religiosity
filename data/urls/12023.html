﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 151<br>Hüküm no: 105<br>Orijinal metin no: [69-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sahhaf Hafız Ahmed Efendi ve daha sonra da kızı Feride Hanım’ın vefatlarıyla küçük kızlarına intikal eden ev hisselerinin satışına izin verilmesi</b><br><br>Aziz Efendi, izin: 1 kıt‘a<br><br>Numara: 121, 55,5 guruş<br><br>Mahmiye-i İstanbul’da Sarıgez kurbünde Çıkrıkçı Kemaleddin mahallesinde sâkin iken bundan akdem vefât eden Sahhâf es-Seyyid Hafız Ahmed Efendi b. el-Hâc İbrahim’in sulbiye sagīre kızı Hamdiye’nin vâlidesi ve müteveffâ-yı mûmâ-ileyhin diğer kebîre kızı olup mu‘ahharan vefât eden Feride Hanım’ın sadriye sagīre kızı Emine Adalet’in dahi min-kıbeli’l-üm ceddesi ve tesviye-i emirlerine bâ-hüccet-i şer‘iye vasîyy-i mansûbeleri olup zâtı ta‘rîf-i şer‘î ile mu‘arrefe olan işbu bâ‘isetü’l-kitâb Şerife Zekiye Fıtnat Hanım bt. Mehmed Salih m. bi’l-vesâye takrîr-i kelâm ve ta‘bîr ani’l-merâm edüp nezâret-i Haremeyn-i Muhteremeyn’e mülhak evkāfdan merhûm Süleyman Paşa Vakfı musakkafâtından mahalle-i mezkûrede Kanlıçeşme sokağında vâki‘ ma‘lûmü’l-hudûd ve’l-müştemilât sekiz numara ile murakkam şehriye kırk beş akçe icâre-i müeccelelü bir bâb menzilin üç rub‘ hisse-i şâyi‘ası müteveffâ-yı evvel-i mezbûr es-Seyyid Hafız Ahmed Efendi’nin hayatında bâ-temessük-i mütevellî bi’l-icâreteyn taht-ı tasarrufunda olup ba‘de vefâtihî kızı sagīre-i mezbûre Hamdiye ve kebîre-i mezbûre Feride Hanım ile diğer sulbiye kebîre kızı Zehra Hanım’a islâsen ba‘de’l-intikāl mezbûre Feride Hanım’ın dahi mu‘ahharan fevtiyle rub‘ hissesi kızı sagīre-i mezbûre Emine Adalet’e hasbe’l-âde intikāl edüp lâkin menzil-i mezkûr ânen fe-ânen müşrif-i harâb olarak hâsılı harcına vefâ etmeyip bekāsı sagīretân-ı mezbûretân haklarında muzır ve gayr-ı müfîd olduğundan mâ‘adâ sagīretân-ı mezbûretânın nafaka ve kisveye dahi şiddet-i ihtiyâçları olmağla sagīretân-ı mezbûretânın menzil-i mezkûrda olan nısf hisse-i şâyi‘aları bedel-i misliyle bâ-re’y-i mütevellî âhara ferâğ ve bedeli ahz ü kabz birle i‘mâl ve istirbâh olunup hâsıl olan nemâsıyla infâk ve iksâ olunmak sagīretân-ı mezbûretân haklarında her vechile enfa‘ ve evlâ olduğuna binâen işbu yedimde olup hâlâ kassâm-ı askerî fazîletlü Mehmed Emin Efendi ile Üçüncü Dâire-i Belediye taraflarından i‘tâ olunan memhûr bir kıt‘a tahmîn-i bedel pusulası mantûkunca sagīretân-ı mezbûretânın menzil-i mezkûrda olan nısf hisse-i şâyi‘aları bundan akdem lede’l-müzâyede ve ba‘de’l-keşf el-yevm bedel-i misli idiği bi’l-ihbâr zâhir olan lira-yı Osmânî yüz guruş hesâbıyla üç bin elli guruş ve nef‘an li’l-yetîm zam olunan beş yüz elli guruş ki cem‘an üç bin altı yüz guruş mukābelesinde âhara ferâğa izin taleb şüd.<br><br>Fî 11 Safer sene [1]301<br><br>[70] Şühûd[ü’l-hâl]: Karye Arabacılar kethudâsı Hüseyin Ağa b. Hasan, Evkāf-ı Hümâyûn münâdîlerinden Ahmed Efendi b. Hüseyin, Mehmed Ağa b. Mustafa, Ömer Ağa b. Abdulkadir ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12022"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12024"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b151"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o335"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>