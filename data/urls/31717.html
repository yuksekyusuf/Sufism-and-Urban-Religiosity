﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 332<br>Hüküm no: 309<br>Orijinal metin no: [41b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Koca Mustafa Paşa Tekkesi’ne fukaraya verilen fodulanın önceki gibi beş adet ve her birinin seksen kıyye olması</b><br><br>Rumeli Kādıaskeri huzûrunda ma‘iyeten Koca Mustafa Paşa Tekyesi’nin fodula nizâ‘ı<br><br>Ma‘rûz<br><br>İslâmbol’da Şehremîni kurbünde vâki‘ tarîk-i Halvetiyye tekyelerinden Nazmi Efendi Tekyesi’nde hâlâ post-nişîni olup kıbel-i şer‘den zikri âtî husûsda husûmeti re’y olunan sâhib-i arzuhâl el-Hâc Sırrı Efendizâde es-Seyyid eş-Şeyh Abdülkerim Efendi bi’l-ma‘iye rü’yete memûr hâlâ İstanbul kādısı fazîletlü Dürrîzâde Mehmed Hidayetullah Efendi hazretleri taraflarından mürsel Kâtib Merhabâzâde Mahmud Efendi hâzır olduğu hâlde du‘âhânemizde ma‘kūd meclis-i şer‘-i enverde İstanbul kādıları fazîletlü efendiler hazerâtı nezâretlerinde âsûde evkāfdan merhûm Koca Mustafa Paşa Vakfı’nın hâlâ mütevellîsi olan derûn-ı arzuhâlde mezkûrü’l-ism el-hâc Hüseyin Ağa b. Ömer tarafından husûs-ı âtîde vekîl-i müseccel-i şer‘îsi olan Mehmed Said Efendi b. Feyzullah mahzarında vakf-ı mezkûrun nâzırı olup hâlâ Koca Mustafa Paşa Tekyesi’nde seccâde-nişîn-i irşâd olan umdetü’s-sâlikîn es-Seyyid Mehmed Haşim Efendi ile tekye-i mezkûre imâretinin aşçısı olan Hasan Ağa b. Hüseyin hâzır oldukları hâlde imâret-i mezkûreden post-nişîn olduğum zikr olunan Nazmi Efendi Tekyesinde olan fukarâya it‘âm olunmak üzere yüz seneden mütecâviz müddetden beri beher yevm verilegelen beş çift fodulanın sâir imâret-i mezkûreden ashâb-ı ta‘yînâta verilegeldiği vech üzere her adedi? seksen dirhem iken bu esnâda amel-i kadîme mugāyir tekye-i mezbûreye merbût zikr olunan beher yevm beş çift fodulanın her bir çiftini müvekkil-i mütevellî-i merkūm ve nâzır-ı Şeyh-i merkūm ve aşçı-yı mezbûrdan her biri bi’l-ittifâk otuz altı dirheme tenzîl etmeleriyle hakīkat-i hâl bî-garaz ehl-i vukūfdan isihbâr olunup kadîmî olageldiği vech üzere sâlifü’z-zikr beher yevm çift fodulanın her adedi seksen dirheme iblâğ olunmak üzere mütevellî vekîli merkūm Mehmed Said Efendi ile nâzır-ı şeyh-i mezbûr ve hâzır-ı merkūm Aşçı Hasan Ağa’dan her birine tenbîh olunması murâdımdır deyü işbu arzı ile istirhâm etdikde fi’l-hakīka merkūm Abdülkerim Efendi’nin yedinde olup mu‘âyene olunan fodula ancak on altı dirhem olduğu zâhir olduğundan istintâk [42a] olunduklarında vekîl-i merkūm Mehmed Said Efendi ile hâzır-ı merkūm Aşçı Hasan Ağa cevâblarında sâir ashâb-ı ta‘yînâta verilen fodulanın beher adedi seksen dirhem olduğunu i‘tirâf edip lâkin müdde‘î-i merkūm eş-Şeyh Abdülkerim Efendi’nin post-nişîni olduğu tekye-i merkūmeye verilen beşer çift fodula mukaddemâ bir çift olup ba‘dehû beş çifte iblâğ olunduğundan beher adedinin dirhemi on sekizer dirheme tenzîl olunduğu mesmû‘umuz olup sâlifü’z-zikr beher yevm beşer çift fodulanın beher adedini kadîmden berü seksen dirhem olduğu ma‘lûmumuz değildir deyü amel-i kadîmi inkâr etdiklerinde fi’l-hakīka hâl müdde‘î es-Seyyid eş-Şeyh Abdülkerim Efendi’nin bâlâda bast ü beyân eylediği minvâl üzere olduğu vukūf-ı tammı olan bî-garaz Müslimînden eş-Şeyh Ebûbekir Efendi b. Ali ve Hatib Ali Efendi b. Ömer ve es-Seyyid Halil Fahreddin Efendi b. es-Seyyid İbrahim ve es-Seyyid Ahmed Efendi b. Süleyman ve diğer es-Seyyid Ahmed Efendi b. el-Hâc Ali ve Molla Hasan b. Mehmed nâm kimesnelerin bi’l-muvâcehe alâ-tarîki’ş-şehâde ihbârlarıyla zâhir ve mütehakkık olmağın bu sûretde amel-i kadîme binâen sâlifü’l-beyân beher yevm beş çift fodulanın beher adedi seksen dirhem olmak üzere i‘mâli ve sâir ashâb-ı ta‘yînât misillü müdde‘î-i merkūm es-Seyyid eş-Şeyh Abdülkerim Efendi’nin Tekyesi’nde fukarâya it‘âm-ı ta‘âm olunmak için imâret-i merkūmeden i‘tâ olunmak iktizâ eylediği huzûr-ı âlîlerine i‘lâm olundu.<br><br>Fî 2 Rebî‘ülâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31716"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31718"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b332"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o631"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>