﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 33 Numaralı Sicil (H. 1183-1185 / M. 1769-1770)<br>cilt: 77,&nbsp;sayfa: 89<br>Hüküm no: 47<br>Orijinal metin no: [17b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Lübabe Hatun’un tasarrufunda bulunan vakıf manav dükkânını kiracısı olan Halil’in ölmesi üzerine merhûmun kızları Rukiye ve Hadice’ye kiraladığı</b><br><br>Mahmiye-i İslambol’da Bahçekapısı kurbünde Hobyar mahallesinde sâkine Sadr-ı esbak merhûm Abdullah Paşa halîlesi Lübâbe Hatun bt. Abdullah tarafından husûs-ı âti’l-beyânda vekîl olduğu zâtını ârifân Feyzullah Efendi b. Abdullah ve Ali Ağa b. Abdullah nâm kimesneler şehâdetleriyle sâbit olan Mustafa Ağa b. Abdülkadir meclis-i şer‘-i şerîf-i enverde zâtları ta‘rîf-i şer‘î ile mu‘arrefeler olan Rukiye ve Hadîce bintey el-Hâc Halil nâm hatun[lar] mahzarlarında bi’l-vekâle ikrâr-ı tâm ve takrîr-i kelâm edip Mehmed Ağa Câmi‘-i şerîfi Vakfı’ndan olup mahmiye-i İslambol’da Eminönü’nde Kahve Gümrüğü altında köşede vâki‘ beyne’l-ahâlî ve’l-cîrân ma‘lûmü’l-hudûd bir bâb manav dükkânı müvekkilem mezbûre Lübâbe Hatun’un bi’l-icâreteyn tasarrufunda ve derûnunda mezbûretân Rukiye ve Hadîce hatunların babaları mezbûr el-Hâc Halil müşâhereten müste’cir iken fevt oldukda mezbûretân ile âhar kız karındaşları Afife Hatun dükkân-ı mezkûra taraflarından mezbûre Rukiye’nin oğlu Halil’i iskân ve müddet-i vâfireden beri ol dahi müşâhereten müste’cir olup lâkin müvekkilem mezbûre Lübâbe Hatun fesh-i akd-i icâre ile mezbûr Halil’i dükkân-ı mezkûrdan ihrâc murâd mezbûre Afife Hatun dahi hayatında dükkân-ı mezkûr kadîmî gedikli dükkânlardan olup derûnunda mevcûd beyne’l-hiref gedik ta‘bîr olunur ber-mûceb-i defter terâzi ve kantar ve küfe ve tabla ve sâir âlât-ı lâzıme-i ma‘lûmemi babam müteveffâ-yı mezbûr el-Hâc Halil hayatında yedinde mâlı ve ba‘de vefâtihî benim kız karındaşlarım mezbûretân Rukiye ve Hadice’ye intikāl edip dükkân-ı mezkûrun gediği mülkümüzdür deyü nizâ‘ ve mezbûretân Rukiye ve Hadîce hatunlar dahi gedik olduğunu inkâr ile keff-i yed edip bu vechile ba‘de’l-münâza‘a mezbûre Afife Hatun’un yedine verilen i‘lâm nâtık olduğu üzere dükkân-ı mezkûrun sülüsünde gedik i‘tibârıyla mezbûre Afife Hatun mutasarrıfe olmak üzere müvekkilem mezbûre Lübâbe Hatun kendiye izin ve sülüs-i dükkânı icâre-i kadîmesinin sülüsünü kendiye îcâr etmişidi el-hâletü hâzihî dükkân-ı mezkûrun sülüsânında dahi kezâlik gedik i‘tibârıyla mezbûretân Rukiye ve Hadîce Hatun’un mutasarrıfe olmak üzere müvekkilem mezbûre Lübâbe Hatun kendileri izin verip sülüsân-ı dükkânı dahi kezâlik icâre-i kadîmesinin sülüsânı ile kendilere îcâr ve teslîm eyledikde onlar dahi ber-minvâl-i muharrer istîcâr ve kabûl edip fîmâ-ba‘d dükkân-ı mezkûrun sülüsüne mezbûre Afife Hatun gedik olmak üzere mutasarrıfe olduğu gibi sülüsânında dahi gedikleri olmak üzere mezbûretân Rukiye ve Hadîce hatunlar mutasarrıfeler olup icâre-i kadîmesi müvekkilem mezbûre Lübâbe Hatun tarafına beher şehr edâ ve teslîm olundukça asla ve kat‘a ta‘arruz ve müdâhale etmemek üzere müvekkile-i mezbûre Lübâbe Hatun ta‘ahhüd eyledi dedikde mezbûretân Rukiye ve Hadîce [18a] hatunlar dahi vekîl-i mukırr-ı mezbûr Mustafa Ağa’yı kelimât-ı meşrûhasında vicâhen ve şifâhen tahkīk ve tasdîk etmeleriyle mâ-vaka‘a bi’t-taleb ketb olundu.<br><br>Fî 26 Safer sene 1184.<br><br>Şuhûdu’l-hâl: Feyzullah Efendi b. Abdullah, Ali b. Abdullah, Ali Çelebi b. Abdullah, Azizoğlu Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=29981"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29983"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist033&bsm=ist033b089"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist033&bsm=ist033o379"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>