﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 138 Numaralı Sicil (H. 1129-1131 / M. 1717-1718)<br>cilt: 61,&nbsp;sayfa: 41<br>Hüküm no: 6<br>Orijinal metin no: [2a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rabi‘a Hatun mirasının üçte birinin Ali oğlu Mehmed Ağa’ya verilmesi talebi</b><br><br>Medîne-i hazret-i Ebâ Eyyüb Ensârî -radıye anhu Rabbihü’l-Bârî’de- Câmi‘-i kebîr mahallesinde sâkine iken bundan akdem vefât eden Rabi‘a bt. Derviş nâm hâtunun ber-vech-i âtî vasiyy-i muhtârı olduğunu iddi‘â eden işbu sâhibü’l-kitâb-ı müstetâb Mehmed Ağa b. Ali nâm kimesne meclis-i şer‘-i hatîr-i lâzımü’t-tevkīrde müteveffât-ı mezbûrenin terekesin[e] vâzı‘u’l-yed olan Mehmed Çelebi b. İbrahim nâm kimesne mahzarında üzerine da‘vâ ve takrîr-i kelâm edip müteveffât-ı mezbûr[e] târîh-i kitâbdan üç ay mukaddem hâl-i hayâtında ve kemâl-i akl ve sıhhatinde iken ben bi-emri’llâhi te‘âlâ dâr-ı fenâdan dâr-ı bekāya intikāl ve irtihâl eylediğimde cemî‘ mâlımın sülüsü ifrâz olunup levâzım-ı defnim için kadr-i kifâye sünnet-i seniyye üzere techîz ve tekfîn iskāt-ı salât ve kefâret-i savm ve nezrime harc ve sarf olunup ve sâir eyyâmda masârıf-ı mu‘tâde üzere tabh-ı ta‘âm olunup rûhum için fukarâya it‘âm-ı ta‘âma harc ve sarf oluna ve sülüs-i mezkûrdan her ne bâkī kalırsa vasiyy-i muhtârım mezbûr ağa yediyle vücûh-ı birre harc ve sarf oluna deyu vasiyet ve vesâyâsını tenfîzine beni vasiyy-i muhtâr nasb ve ihtiyâr eyledi ben dahi vesâyet-i mezbûrumu kabûl ve merâsimini edâya ta‘ahhüd ve iltizâm eylediğimden sonra mezbûr Rabi‘a musırraten alâ-îsâihâ müteveffât olmağın bi’l-vesâye sülüs-i mezkûru taleb eylediğimde mezbûr Mehmed bana edâda ta‘allül eder suâl olunup müteveffât-ı mezbûrenin sülüs terekesini bana teslîme mezbûr Mehmed Çelebi’ye tenbîh olunmak matlûbumdur dedikde gıbbe’s-suâl mezbûr Mehmed Çelebi cevâbında fi’l-hakīka müteveffât-ı mezbûrenin terekesinde vaz‘-ı yedini ikrâr lâkin müdde‘î-i mezbûrun ber-minvâl-i muharrer vesâyetini bi’l-külliye inkâr etmeğin müdde‘î-i mezbûrdan müdde‘âsını mübeyyine beyyine taleb olundukda [2b] olundukda udûl-i ahrâr-ı ricâl-i Müslimînden olup mârrü’z-zikr Câmi‘-i kebîr mahallesinde sâkin Hüseyin Çelebi b. Hasan [ve] Ali b. Ebî Abdullah nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffât-ı mezbûre Rabi‘a bt. Derviş târîh-i kitâbdan üç ay mukaddem hâl-i hayâtında ve kemâl-i akl ve sıhhatinde iken ben bi-emri’llâhi te‘âlâ dâr-ı fenâdan dâr-ı bekâya intikāl ve irtihâl eylediğimde cemî‘ mâlımın sülüsü ifrâz olunup levâzım-ı defnim için kadr-i kifâye sünnet-i seniyye üzere techîz ve tekfîn iskāt-ı salât ve kefâret-i savm ve nezrime ve sâir eyyâmda masârıf-ı mu‘tâde üzere tabh-ı ta‘âm olunup rûhum [için] fukarâya it‘âm-ı ta‘âma harc ve sarf oluna ve sülüs-i mezkûrdan her ne bâkī kalırsa vasiyy-i muhtârım mezbûr Mehmed Ağa vücûh-ı birre harç ve sarf oluna ve sülüs-i mezbûrdan her ne bâkī kalırsa vasiyy-i muhtârım mezbûr Mehmed nasb ve ihtiyâr edip ol dahi vesâyet-i mezbûrumu kabûl ve merâsimini edâya ta‘ahhüd ve iltizâm eylediğinden sonra mezbûre Rabi‘a musırraten alâ-îsâihâ müteveffât oldu biz bu husûsa bu vech üzere şâhidleriz şehâdet dahi ederiz deyu her biri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri kabûl olmağın mûcebiyle müdde‘î-i mezbûr Mehmed Ağa’nın ber-vech-i muharrer vesâyetinde ba‘de’l-hükm ve’t-tenbîh sülüs-i mezkûru müdde‘î-i mezbûr Mehmed Ağa’ya teslîme mezbûr Mehmed Çelebi’ye tenbîh birle mâ-vaka‘a bi’t-taleb ketbolundu<br><br>Fi’l-yevmi’t-tâsi‘ ışrîn min-Şevvâli’l-mükerrem li-sene tis‘a ve ışrîn ve mi’e ve elf<br><br>Şuhûdü’l-hâl: Es-sâbıkūn, es-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=16163"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16165"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp138&bsm=eyp138b041"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp138&bsm=eyp138o337"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>