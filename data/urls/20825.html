﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 253<br>Hüküm no: 307<br>Orijinal metin no: [42a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hasan Efendi b. Mustafa’nın vakıf arsa üzerine inşa ettiği mülk evin keşfi</b><br><br>Mahmiye-i Galata dâhilinde Okçumusa mahallesinde sâkin işbu râfi‘ü’l-kitâb fahrü’l-müderrisîni’l-kirâm Hasan Efendi b. Mustafa meclis-i şer‘-i hatîr-i lâzımü’t-tevkīrde takrîr-i kelâm ve bast-ı merâm edip mahalle-i mezbûrede vâki‘ merhûm Ümmühâni Hâtun nâm sâhibetü’l-hayr vakf ve süknâsını ulemâdan bir kimesneye şart ve ta‘yîn eylediği bir tarafdan Okçumusa vakfı’ndan olup mahalle-i mezbûre imâmına meşrûta menzil ve bir tarafdan Kâmuran Hâtun vakfı ve bir tarafdan Havva Hâtun mülkü ve bir tarafdan tarîk-i âm ile mahdûd olup mukaddemâ iki bâb tahtânî odaları müştemil olan menzil mürûr-ı eyyâm ve kürûr-ı şühûr-i a‘vâm ile bi’l-külliyye harâb ve münhedim olup arsa-i sırfa kaldıkda bundan akdem arsa-i mezkûre tevcîh-i hâkimü’ş-şer‘le bana tevcîh olundukdan sonra ma‘rifet-i hâkimü’ş-şer‘i’ş-şerîf ve izn-i mütevellî-i vakf-ı mezbûr ile arsa-i mezkûre üzerine kendi malım ile nefsim için mülküm olmak üzre müceddeden menzil binâ ve ihdâs eylemişidim hâlâ üzerine varılıp vech-i meşrûh üzre binâ eylediğim ebniyenin ba‘de’l-müşâhede ve’l-mesâha mertebe-i tahammülü tahmîn-i sahîh ile tahmîn ve tahrîr olunması matlûbumdur dedikde küttâb-ı mahkeme-i şer‘iyyeden umdetü’l-kuzât mevlânâ Nasuh Efendi b. Yusuf irsâl olunup ol dahi hâssa mi‘mârlarından üstâd Şaban b. Veli ve zeyl-i kitâbda mastûrü’l-esâmî olup ebniye ve sukūf ahvâline kemâl mertebe vukūf ve şu‘ûru olan bî-garaz müslimîn ile menzil-i mezbûra varıp müşârün-ileyh Hasan Efendi’nin malı ile nefsiyçün ihdâs eylediği binâyı müşâhede ettiklerinden sonra mi‘mâr-ı mezbûr dahi vakf-ı mezkûra bi’l-fi‘l hasbî mütevellî olan fahrü’l-akrân Mustafa Kapudân b. el-merhûm Mahmud Efendi muvâcehesinde mesâha edip tûlen on üç ve arzan on iki bi hesâb-ı şatrancî yüz kırk altı zirâ‘ sakfın bir zirâ‘ı ellişer akçeden yedi bin üç yüz akçe ve fevkānî iki bâb oda da tûlen ve arzan bi hesâb-ı merkūm iki yüz altmış yedi zirâ‘ tuğla dolma duvarın her zirâ‘ı ellişer akçeden on üç bin üç yüz elli akçe ve dört sâde pencerenin her biri ikişer yüz akçeden sekiz yüz akçe ve beş dolabın her biri ikişer yüz akçeden bin akçe ve beş aded sâde camın her biri ikişer yüz akçeden bin ve iki sâde kapının her biri ikişer yüz akçeden dört yüz akçe ve berkes? mahle ta‘bîr olunur musandıra beş yüz akçe ve tûlen on bir ve arzan on bi hesâb-ı şatrancî yüz on zirâ‘ tahta döşemenin her zirâ‘ı altmışar akçeden altı bin altı yüz akçe ve tûlen on yedi ve kadden üç bi hesâbı merkūm elli bir zirâ‘ tahta perdenin her zirâ‘ı kırkar akçeden iki bin kırk akçe ve iki nerdübân parmakları ile her biri beşer yüz akçeden bin akçe ve tûlen dört ve arzan dört bi hesâb-ı terbî‘î on altı zirâ‘ tahta döşemenin her zirâ‘ı kırkar akçeden altı yüz kırk akçe ve sekiz dolab direği ma‘a başlık her biri ikişer yüz akçeden bin altı yüz akçe ve beş tabanın her biri ikişer yüz akçeden bin akçe ve iki Bartın direği kırkar akçeden seksen akçe ve tûlen on altı ve kadden on bi hesâb-ı şatrancî seksen zirâ‘ taş duvarın her zirâ‘ı ellişer akçeden dört bin akçe, def‘a tûlen dokuz ve kadden iki bi hesâbı mezkûr on sekiz zirâ‘ taş duvarın her zirâ‘ı ellişer akçeden dokuz yüz akçe def‘a tûlen ve kadden üç zirâ‘ taş duvarın her zirâ‘ı ellişer akçeden yüz elli akçe ve tûlen dokuz ve arzan iki bi hesâb-ı terbî‘î on sekiz zirâ‘ taş kaldırımın her zirâ‘ı onar akçeden yüz seksen akçe ve ceviz tahtasından masnû‘ bir sâde sokak kapısı altı yüz akçe ve tarîk-i âm tarafında mebnî kırk sekiz aded Karadeniz tahtasının her biri on ikişer akçeden beş yüz yetmiş altı akçe ve tûlen dört ve arzan iki bi hesâb-ı şatrancî sekiz zirâ‘ tahta-pûş döşemesinin her zirâ‘ı kırkar akçeden üç yüz yirmi akçe ve tûlen dört ve arzan üç bi hesâb-ı mezkûr on iki zirâ‘ sâde tavanın her zirâ‘ı kırkar akçeden dört yüz seksen akçe, def‘a tûlen yedi ve arzan beş bi hesâb-ı şatrancî otuz beş zirâ‘ sâde tavanın her zirâ‘ı kırkar akçeden bin dört yüz akçe ve tûlen on iki ve arzan beş bi hesâb-ı merkūm [42b] altmış zirâ‘ sâde sofa ve kiler tavanının her zirâ‘ı kırkar akçeden iki bin dört yüz akçe ve kebîr odanın ocak davlumbazı bin akçe ve sagīr odanın ocak davlumbazı beş yüz akçe ve sekiz aded kürsü taşının her biri ellişer akçeden dört yüz akçe ve bir kenîf beş yüz akçe ki cem‘an elli bin yedi yüz on altı akçeden nukzu için bin akçesi ihrâc olundukdan sonra mûmâ-ileyh Hasan Efendi’nin kendi malıyla vech-i muharrer üzre nefsiyçün ihdâs eylediği binâ kırk dokuz bin yedi yüz on altı akçeye mütehammildir ve ancak olur deyû mi‘mâr-ı mezbûr ile sâir müslimîn ittifâk ve ittihâd eylediklerini mevlânâ-yı mezbûr mahallinde tahrîr ba‘dehû meclis-i şer‘a gelip alâ vukū‘ihî inhâ ve ihbâr ettiklerinden sonra mûmâ-ileyh Hasan Efendi’nin menzil-i merkūmda ihdâs eylediği ebniye mülkü olmak üzre hükm birle mâ vaka‘a bi’t-taleb ketb olundu. Hurrire fi’l-yevmi’s-sânî min Zilka‘deti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Fahrü’l-eimme Mehmed Efendi [b.] Mustafa el-İmâm, mefharü erbâbi’t-tahrîr ve’l-kalem Osman Efendi b. el-merhûm Mahmud Efendi, Ahmed Çelebi b. el-Hâc Abdi Kapudân, Seydi Kapudân b. Ramazan, Mehmed Çelebi b. Mustafa Kapudân, Hasan Çelebi b. Mehmed, el-Hâc Ali b. Mehmed, Mehmed b. Hasan Kettânî, Muharrem b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=20824"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20826"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b253"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o449"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>