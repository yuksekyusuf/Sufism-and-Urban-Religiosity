﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 807<br>Hüküm no: 979<br>Orijinal metin no: [134a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ölen Yahudi Menahim’in tasarrufunda olan vakıf arsa üzerindeki mülk mahzen ve hamamın vakıf tarafından satılmadığına mütevellisinin yemin ettiği</b><br><br>Zeytun cemâ‘atinden olup bundan akdem hâlik olan Menahim nâm Yahûdinin verâseti sulbî kebîr oğulları Mordehay ve Nesim nâm Yahûdilere münhasıra oldukdan sonra mezbûrân Mordehay ve Nesim mahfil-i kazâda mahmiye-i İstanbul’da Hüsrev Kethudâ Vakfı’na bi’l-fi‘il mütevellî olan es-Seyyid Osman b. Abdülkadir mahzarında üzerine da‘vâ ve takrîr-i kelâm edip vakf-ı mezbûrdan olup Çelebioğlu mahallesinde vâki‘ lede’l-ahâlî ve’l-cîrân ma‘lûmü’l-hudûd menzili icâre-i mu‘accele-i ma‘lûme ve senede altı bin altı yüz altmış akçe ücret-i mü’eccele ile babamız hâlik-i mezbûr Menahim’in ile’l-helâk tasarrufunda olup lâkin babamız hâl-i hayatında menzil-i vakf-ı mezbûrda izn-i mütevellî ile kendi mâlıyla mülkü olup üzerine fevkānî ve tahtânî üç kârgir mahzen ve bir fevkānî hamam binâ etmekle bin yetmiş senesi Zilka‘desi’nin on altıncı gününde harîk-i kebîrde muhterik oldukdan sonra babamız Menahim dahi hâlik olmağla ol mahzen, hamam ırsen ve arsası intikāl-i âdî ile makbûza âhara bey‘ edip biz dahi bey‘-ı mezbûru muhber olmağla makbûzu olan meblağ-ı mezbûru taleb eder[iz] suâl olunsun dediklerinde gıbbe’s-suâl mütevellî-i mezbûr cevâbında fi’l-vâki‘ bâlâda zikri mürûr eden mahzenler ve hamam mezbûrânın babaları hâlik-i mezbûrun mülkü olduğunu ikrâr lâkin âhara bey‘i inkâr edicek müdde‘iyân-ı mezbûrândan müdde‘âlarını mübeyyine beyyine taleb olundukda ityân-ı beyyineden izhâr-ı acz edip istihlâf etmeğin fi’l-hakīka zikrolunan mahzenler ve hamamı üç yüz elli riyâlî guruşa âhara bey‘ edip semeni kabz etdiğine mütevellî-i mezbûra yemîn teklîf edilmeğin ol dahi alâ-vefki’l-mesûl yemîn billâhi’l-aliyyü’l-a‘lâ etmeğin mûcebince müdde‘iyân-ı mezbûrân bî-vech mu‘ârazadan men‘ birle mâ-vaka‘a bi’t-taleb ketb olundu.<br><br>Fi’l-yevmi’s-sâmin [min]-Zilhicceti’ş-şerîfe li-sene isneteyn ve seb‘în ve elf.<br><br>Şuhûdü’l-hâl: Yusuf Çavuş b. Abdullah, Ahmed b. Yusuf, Hüseyin Bey b. Abdullah, Kenan b. Ramazan, Ahmed Çelebi b. Mahmud.</p>          <br><a title="Önceki sayfa" style="text-decoration:none" href="./ayrmetin.php?idno=25865"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25867"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b807"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o932"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>