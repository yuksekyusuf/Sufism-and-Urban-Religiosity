﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 331<br>Hüküm no: 416<br>Orijinal metin no: [67b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Hristo v. Kiro’nun miras menzil ve bağdaki hissesini İsteryo v. Todori’ye sattığı </b><br><br>Havâss-ı Aliyye kazâsı müzâfâtından Küçükköy demekle ma‘rûfe karyede sâkin iken bundan akdem hâlik olan Kiro v. Niko nâm zimmînin sagīr oğlu Hristo’nun tesviye-i umûruna kıbel-i şer‘den mansûb vasîsi olan Yorgi v. Yani nâm zimmî mahfil-i kazâda işbu hâmilü’s-sifr İsteryo v. Todori nâm zimmî muvâcehesinde bi’l-vesâye ikrâr ve takrîr-i kelâm edip hâlik-i mezbûrun terekesinden karye-i mezbûrede vâki‘ bir tarafdan sagīr-i mezbûr mülkü ve bir tarafdan Yorgi nâm zimmî mülkü ve bir tarafdan Dido v. Kika ve bir tarafdan tarîk-i âm ile mahdûd bir bâb fevkānî odayı ve altında mahzeni müştemil menzilini ve karye-i mezbûr sınırında vâki‘ bir tarafdan Kiryaki bağı ve bir tarafdan Yani v. Duka bağı ve bir tarafdan ve iki tarafdan tarîk-i âm ile mahdûd bir kıt‘a bağın humsunu ifrâz edip alâmât-ı fâsıla vaz‘ eylediğimizden sonra hâlik-i mezbûrun zarûret-i deyni için bey‘ olunmak lâzım gelmeğin sûk-ı sultânîde nidâ ve müzâyede olunup rağabât-ı nâs bi’l-külliye münkatı‘ oldukdan sonra mezbûr İsteryo üzerinde altı bin akçede karâr edip ziyâde ile tâlib-i âhar olmamağın menzil-i mezbûr ile zikr olunan bağın hums-ı müfrezini vesâyet-i mahkiyem hasebiyle mezbûr İsteryo’ya fıddî râyic fi’l-vakt altı bin akçeye bey‘-i bâtt-ı sahîh-i şer‘î ve safka-i vâhide ile bey‘ ve teslîm edip ol dahi vech-i meşrûh üzre iştirâ ve tesellüm eyledikden sonra semen-i mezbûr altı bin akçeyi hâlik-i mezbûr Kiro’nun terekesinden mezbûr İsteryo’ya şer‘an edâsı lâzım olan altı bin akçe deynine takās eyledim ba‘de’l-yevm zikr olunan menzil ve bağın hums-ı müfrez-i mu‘ayyeni mezbûr İsteryo’nun mülk-i müşterâsı olmuşdur dedikde vasiyy-i mezbûr Yorgi’nin minvâl-i meşrûh üzre cârî olan ikrârını el-mukarru lehü’l-merkūm İsteryo vicâhen tasdîk ve şifâhen tahkīk etmeğin mâ vaka‘a bi’t-taleb ketb olundu. Târihuhü’l-mezbûr.<br><br><br>Şuhûdü’l-hâl: Receb Efendi b. Abdi, Mahmud b. Ahmed, Yakub b. Kurd, Mustafa b. Veli, Kiko v. Dimitri, İlyaki v. Moço, Andriye v. Kondi, İstati v. Mihal.</p>          <br><a title="Önceki sayfa" style="text-decoration:none" href="./ayrmetin.php?idno=13833"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13835"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b331"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o488"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>