﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 276<br>Hüküm no: 345<br>Orijinal metin no: [72b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bakkal Yani’nin oğlu Rizo’nun vasisi Pazarbaşı b. Ahmed tarafından terekeyi elinde bulunduran Hassa Beytülmâl emîni Mustafa Ağa b. Abdullah’a açtığı dava</b><br><br>Mahmiye-i İstanbul’da Tahtakale’de sâkin işbu hâzır bi’l-meclis Rizo nâm sagīrin tesviye-i umûruna kıbel-i şer‘den mansûb vasîsi olan Pazarbaşı b. Ahmed meclis-i şer‘-i şerîfde hâlâ mahmiye-i mezbûrede Hâssa Beytülmâl emîni olmağla zikri âtî hâlik zimmî terekesine vâzı‘ü’l-yed olduğu mütehakkık olan fahrü’l-eşbâh Mustafa Ağa b. Abdullah mahzarında üzerine bi’l-vesâye da‘vâ ve takrîr-i kelâm edip sagīr-i merkūm Rizo fi’l-asl vilâyet-i Rumeli’nde Yenişehir kazâsı muzâfatından Fenar nâhiyesine tâbi‘ Agrafa nâm karye sükkânından olup mahmiye-i mezbûrede Mercan sûkunda Babalı fırını karşısında Bakkal iken bundan akdem hâlik olan Yani v. Apostol v. Nikola’nın firâşından hâsıl ve zevce-i menkûhası İstola bt. Dimitri nâm nasrâniyeden mütevellide sulbî oğludur hâlik-i mezbûr Bakkal Yani’nin verâseti sulbî sagīr oğlu mezbûr Rizo’ya münhasıra olmuş iken hâlâ emîn-i merkūm hâlik-i mezbûrun terekesine bi-gayrı hakkın vaz‘-ı yed edenlere suâl olunup tereke-i mezbûresine kasr-ı yed ve sagīr-i mezbûr için bana teslîme tenbîh olunmak matlûbumdur dedikde gıbbe’s-suâl emîn-i merkūm Mustafa Ağa cevâbında hâlik-i mezbûr Bakkal Yani’nin terekesine bi’l-emâne vaz‘-ı yedini ikrâr lâkin sagīr-i mezbûrun ber-vech-i mübeyyen verâsetini inkâr edicek müdde‘î-yi mezbûrdan sıdk-ı makâline muvâfık beyyine taleb olundukda sûk-ı mezbûr sükkânından el-Hâc Osman b. Dede Şaban ve Fethiye Câmi‘-i şerîfi kurbünde sâkin el-Hâc Halil b. Ali nâm kimesneler ve karye-i mezbûre ahâlîsinden olup sûk-ı mezbûrda sâkin Yani v. Mişkoli ve Dimitri v. Todori ve İstiryano v. Mihal nâm zimmîler dahi li-ecli’ş-şehâde meclis-i şer‘a hâzırûn olup iştişhâd olunduklarında fi’l-vâki‘ işbu sagīr-i mezbûr Rizo hâlik-i mersûm Agrafalı Bakkal Yani v. Apostol v. Nikola’nın firâşından hâsıl zevce-i menkûhası mezbûre İstola bt. Dimitri nâm nasrâniyeden mütevellid sulbî oğludur. Hâlik-i mezbûr Bakkal Yani’nin [73a] vârisi sagīr oğlu mezbûr (…) ve terekesine müstahık olduğu ma‘lûmumuz değildir. Hâlâ sagīr-i mezbûr (…) mezbûrun terekesine vâzı‘ü’l-yed olan [Mustafa Ağa b. Abdullah] (…) vâzı‘ü’l-yed olanlardan dahi taleb ve (…) bizler bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinden sonra ba‘de’t-ta‘dîl ve’t-tezkiye şehâdetleri makbûle olmağın (…) ba‘de’l-hükmi’ş-şer‘î babası terekesinden (…) kendi için vasiyy-i merkūm (….) olunup mâ-vaka‘a bi’t-taleb ketb olundu.<br><br>Fi’l-yevmi’l-âşir min şehri Rebî‘ülevvel li-sene mi’e ve elf<br><br>Şuhûdü’l-hâl: el-Hâc Ömer b. Piyâle, Yusuf Beşe b. Hüseyin, Mehmed Beşe b. Ahmed, İbrahim Çelebi b. Ahmed, Ebûbekir b. Hüseyin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=28369"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28371"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b276"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o327"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>