﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 291<br>Hüküm no: 238<br>Orijinal metin no: [60a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Değirmenci Nikola’nın hayatta iken vasiyetini yerine getirmek ve terekesini vârislerine ulaştırmak üzere Bakkal Dimitri’yi vasi tayin etmiş olduğu</b><br><br>Vilâyet-i Rumeli’nde Kerpiniş kazâsına tâbi‘ Papanos karyesi ahâlîsinden olup Havâss-ı Refîʻa kazâsında Çırpıcı Çayırı kurbünde Basmacılar’da vâki‘ mevâlî-i izâmdan Veliyüddin Efendi hazretleri bostanı demekle ma‘rûf bostanda mütemekkin iken bundan akdem hâlik olan bağçevân tâifesinden ve Değirmenci Nikola v. Yani nâm zimmînin ber-vech-i âtî vasiyy-i muhtârı olduğunu iddiʻâ eden işbu râfiʻü’s-sifr Bakkāl Dimitri v. Panayot nâm zimmî meclis-i şer‘-i şerîf-i enverde Hâslar beytülmâlını kabza meʼmûr olup tereke-i hâlik-i mezbûra bi’l-emâne vaz‘-ı yed eden es-Seyyid Ali Ağa b. Mustafa mahzarında üzerine da‘vâ ve takrîr-i kelâm edip hâlik-i mezbûr Nikola v. Yani v. Panayot nâm zimmî târîh-i kitâbdan kırk gün mukaddem ben bi-emri’llâhi te‘âlâ hâlik olduğumda cemî‘ terekem ve zimem-i nâsda olan hukūkum ahz u kabz olunup kadr-i ma‘rûf akçe ile lâşem zîr-i hâke idhâl için harc u sarf olundukdan sonra bâkī terekemden karye-i mezbûrede mütemekkine zevce-i metrûkem Kali bt. Yani nâm Nasrâniye ile sulbî oğlum Yorgo nâm zimmînin hisse-i irsiyyelerini ahz u kabz zabt u hıfza ve kendülere îsâle huzûr-ı Müslimîn’de beni vasiyy-i muhtâr nasb u ta‘yîn eylediğinde ben dahi ber-vech-i muharrer vesâyet-i mezbûreyi muvâcehesinde baʻde’l-kabûl mesfûr Nikola zimmî musırran alâ-îsâʼihî hâlik olmağla tenfîz-i vesâyâ murâd eylediğimde emîn-i merkūm tereke-i hâlik-i mesfûra bi’l-emâne bi-gayr-ı hakkın vaz‘-ı yed eder, suâl olunup kasr-ı yedine tenbîh olunmak bi’l-vesâye matlûbumdur dedikde gıbbe’s-suâl emîn-i merkūm cevâbında tereke-i hâlik-i mezbûra vaz‘-ı yedini ikrâr lâkin müdde‘î-i mesfûr ber-vech-i muharrer vasiyy-i muhtâr olduğunu inkâr edicek, müdde‘î-i mesfûrdan müddeʻâsını mübeyyine beyyine taleb olundukda udûl-ı ahrâr-ı ricâl-i Müslimîn’den mahmiye-i İstanbul’da Kâtib Muslihiddin Mahallesiʼnde sâkin İmâm Ebussuud Efendi b. Ahmed Efendi ve el-Hâc Ali Efendi b. Süleyman nâm kimesneler li-ecli’ş-şehâde meclis-i şer‘a hâzırân olup isre’l-istişhâh fi’l-hakīka hâlik-i mesfûr Nikola v. Yani v. Panayot nâm zimmî târîh-i kitâbdan kırk gün mukaddem ben bi-emri’llâhi te‘âlâ hâlik olduğumda cemî‘ terekem ve zimem-i nâsda olan hukūkum ahz u kabz olunup kadr-i ma‘rûf akçe ile lâşem zîr-i hâke idhâl için harc u sarf olundukdan sonra bâkī terekemden karye-i mezbûrede mütemekkin zevce-i metrûkem Kali bt. Yani nâm Nasrâniye ile sulbî oğlum Yorgo nâm zimmînin hisse-i irsiyyelerini ahz u kabz ve zabt u hıfza ve kendülere îsâle işbu müdde‘î-i mesfûr Bakkāl Dimitri nâm zimmîyi bizim huzûrumuzda vasiyy-i muhtâr nasb u ta‘yîn eylediğinde ol dahi ber-vech-i muharrer vesâyet-i mezbûreyi muvâcehesinde baʻde’l-kabûl mesfûr Nikola musırran alâ-îsâʼihî hâlik oldu, biz bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle müdde‘î-i mezbûrun vesâyetine baʻde’l-hükm mâ-hüve’l-vâki‘ bi’t-taleb ketb olundu.<br><br>Fi’l-yevmi’t-tâsiʻ ve’l-ışrîn min-Saferi’l-hayr li-sene tisʻa ve hamsîn ve mi’e ve elf.<br><br>Şuhûdü’l-hâl: Çiftçiler Kethüdâsı Mehmed Ağa b. el-Hâc İbrahim, Ahmed Efendi b. İbrahim, el-Hâc Murtaza b. Ahmed, el-Hâc Ali b. Süleyman, Ahmed Efendi b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=16851"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16853"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b291"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o436"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>