﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 130<br>Hüküm no: 94<br>Orijinal metin no: [27b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şahpaşa Vakfı’na ait Çerağî Hamza Mahallesi’ndeki menzilin tevliyetinin vâkıfenin evladı kalmadığından mahalle müezzini Ahmed Efendi b. Mehmed’e tevcih edildiği</b><br><br>Mahmiye-i İstanbul’da Koca Mustafa Paşa kurbünde Çerâğī Hamza Mahallesi’nde vâki‘ bir tarafdan imâma meşrûta menzil ve bir tarafdan Enbiyâ bostanı demekle ma‘rûf bostan ve bir tarafdan es-Seyyid Abdülcelil Efendi menzili ve bir tarafdan tarîk-i âm ile mahdûd [ve] ma‘lûmü’l-müştemilât bir bâb menzili Şâhpaşa nâm sahibetü’l-hayr hayatında mülkünde olduğu hâlde vakf ve süknâ ve tevliyetini evlâdına ve evlâd-ı evlâdına ve evlâd-ı evlâd-ı evlâdına ba‘de’l-inkırâz re’y-i hâkimü’ş-şer‘ile ahâlî-i mahalleden bir recül kimesneye tevcîh olunup, ol recül dahi menzil-i mezkûru icâre-i mu‘accele ve beher şehir on beşer akçe icâre-i müeccele ile âhara îcâr edip mu‘accele ve müeccelesini kabz ve mukābelesinde beher yevm birer Yâsin-i şerîf tilâvet ve sevâbını vâkıfe-i mezbûrenin rûhuna ihdâ etmek üzere şart ve ta‘yîn etmekle, vâkıfe-i mezbûrenin evlâdı bi’l-külliye münkariz olduğuna binâen bin yüz kırk yedi senesi Muharremi’l-harâm’ının on altıncı günü târihiyle müverrah bir kıt‘a hüccet mantûkunca menzil-i merkūmun tevcîh-i hâkimü’ş-şer‘le mütevellîsi olan Mehmed Ağa b. Salih nâm kimesne bundan akdem fevt olup yeri hâlî ve hizmet-i lâzımesi mu‘attal kalmağla, ber-mûceb-i şart-ı vâkıfe müteveffâ-yı mezbûrun yerine kıbel-i şerî‘at-i garrâdan bir mütevellî nasbı lâzım ve mühim olmağın, hâkim-i muvakkı‘-ı sadr-ı kitâb bi-tevkī‘ihi’r-refî‘ü’l-müstetâb ‒tûbâ-lehû ve hüsnü-meâb‒ efendi hazretleri dahi hâlâ menzil-i mezkûrun bir kıt‘a mütevellî temessükü mantûkunca bi’l-icâreteyn-i müstakille mutasarrıfesi olan Emine bt. Nasuh nâm hatun hâzıra olduğu hâlde tevliyet-i [28a] mezkûreyi muhtâr-ı ahâlî-i merkūmeden olup tevliyet-i mezkûre uhdesinden gelmeğe kādir idüği ihbâr olunan işbu bâ‘isü’l-kitâb mahalle-i mezbûre müezzini Ahmed Efendi b. Mehmed nâm kimesneye tevcîh buyurduklarında, ol dahi kabûl ve hizmet-i lâzımesini kemâ-yenbagī edâya ta‘ahhüd ve iltizâm etmeğin mâ-hüve’l-vâki‘ bi’t-taleb ve’l-ibtigā ketb ve imlâ olundu. Hurrire fi’l-yevmi’s-sâmin aşere min-Saferü’l-hayr li-sene erba‘a ve tis‘în ve mie ve elf.<br><br>Şuhûdü’l-hâl: Mehmed Ağa b. Ahmed Kethudâ-yı Muhzırân, İsmail Çelebi b. Ali, Kemahlı Muhzır İbrahim, el-Hâc Mustafa b. Hasan, Abdurrahman Efendi, Mehmed Emin b. el-Hâc Mustafa Muhzır-ı Muhâsebe, Molla Mehmed b. el-Hâc Ahmed, Molla Hasan b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=30295"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30297"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b130"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o330"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>