﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 271<br>Hüküm no: 262<br>Orijinal metin no: [48b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Nalband Mustafa’nın varisleri Hatice ve Emine hanımlar ile Çavuş Abdulkadir’in nalband gediği hisselerini Nalband Mehmed Emin’e sattıkları</b><br><br>İstinye’de na‘lband mübâya‘ası<br><br>Asıl hüccet târîhi fî 8 Za sene 1245<br><br>Mahrûse-i Galata’ya muzâfe İstinye nâhiyesine tâbi‘ Büyükdere karyesinde sâkin iken bundan akdem vefât eden Na‘lband Mustafa b. Mehmed b. Abdullah’ın verâseti zevce-i menkûha-i metrûkesi Hadice bt. Abdullah ve sulbiye kebîre kızı Emine nâm hatunlar ile sulbî kebîr oğlu Asâkir-i hâssa çavuşlarından Abdülkadir’e münhasıra ve mesele-i mîrâsları yirmi dört sehmden olup sihâm-ı mezbûreden üç sehmi zevce-i mezbûreye ve yedi sehmi bint-i merkūmeye ve on dört sehmi ibn-i merkūma isâbeti tahakkukundan sonra verese-i mezbûreden kendi nefsinden asıl ve vâlidesi ve kız karındaşı merkūmetân Hadice ve Emine hatunlar taraflarından husûs-ı âtîde vekîlleri olduğu zâtlarını ârifân Mehmed Ağa b. el-Hâc Yusuf ve Mustafa Efendi b. Ali nâm kimesneler şehâdetleriyle sâbit olan ibn-i merkūm Abdülkadir Çavuş meclis-i şer‘-i münîrde na‘lband esnâfından işbu bâ‘isü’l-kitâb es-Seyyid Mehmed Emin b. Abdullah mahzarında bi’l-asâle ikrâr-ı tâm ve takrîr-i kelâm edip mahrûse-i Galata’ya muzâfe İstinye nâhiyesine tâbi‘ mârru’z-zikr Büyükdere karyesi iskelesi nezdinde kâin bi’l-iktizâ âhara akāra tebdîl olunan bir bâb na‘lband dükkânından müstahlas beyne’l-esnâf gedik ta‘bîr olunur bir örs ve bir çekiç ve bir kerpeden ve iki santıraç ve bir na‘lçin ve bir maymuncuk ve bir tahra ve sâir âlât-ı lâzıme-i ma‘lûme babamız ve mûrisimiz müteveffâ-yı merkūmun hayatında ile’l-vefât yedinde mülkü ve ba‘de vefâtihî ber-tashîh-i mezkûr benimle müvekkilelerim mezbûretâna mevrûs olmağla ben âlât-ı gedik-i mezkûru tarafeynden îcâb ve kabûlü hâvî şürût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile merkūm es-Seyyid Mehmed’e yüz yetmiş guruşa bi’l-asâle ve bi’l-vekâle bey‘ ü temlîk ve teslîm eylediğimde ol dahi ber-minvâl-i muharrer iştirâ ve temellük ve tesellüm ve kabz ve kabûl eyledikden sonra semen-i mezkûr yüz yetmiş guruşu müşteri-i merkūm yedinden bi’t-tamâm ve’l-kemâl bi’l-asâle ve bi’l-vekâle ahz ve tesellüm edip mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini kabûlü hâvî bi’l-asâle ve bi’l-vekâle ibrâ-i âm ile ibrâ ve iskāt etmemizle fîmâ-ba‘d âlât-ı gedik-i mezkûrda benim ve müvekkillerim mezbûretânın aslâ ve kat‘â alâka ve medhalimiz kalmamışdır dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 21 Ra sene 1247<br><br>Şuhûdü’l-hâl: Mütevellî Hüseyin Ağa, Sâbık Kethüdâ İsmail Ağa, Yiğitbaşı el-Hâc Halil Ağa b. Mustafa, Kapan-ı dakīkli İbrahim Usta b. Halil, Duhânî Osman Usta b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=34439"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34441"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b271"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o515"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>