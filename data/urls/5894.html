﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 151 Numaralı Sicil (H. 1143-1144 / M. 1731)<br>cilt: 66,&nbsp;sayfa: 158<br>Hüküm no: 140<br>Orijinal metin no: [35b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacıhamza mahallesinden Fâtıma bt. Hasan’ın istiğlâl yoluyla evini vakıf mütevellisine sattığı</b><br><br>Mahmiye-i İstanbul’da el-Hâc Hamza mahallesi sâkinelerinden olup zâtı Ahmed Çelebi b. el-Hâc Derviş ve İbrahim Çelebi b. Ahmed nâm kimesneler ta‘rîfleriyle mu‘arrefe olan Fâtıma bt. Hasan nâm hatun meclis-i şer‘-i hatîr-i lâzımü’t-tevkīrde el-Hâc Evhad ve Mukābeleci Mehmed Efendi nukūd-ı mevkūfelerine kāimmakām-ı mütevellî olan bâ‘isü hâze’l-kitâb Mustafa Ağa b. Abdullah mahzarında ikrâr ve takrîr-i kelâm edip yedimde mülk ve hakkım olup mahalle-i mezbûrede vâki‘ bir tarafdan Mumcu Kâzım menzili ve bir tarafdan Abdurrahman Ağa menzili ve bir tarafdan Abdullah Ağa bahçesi ve taraf-ı râbi‘i tarîk-ı âm ile mahdûd fevkānî ve tahtânî büyût-ı adîdeyi müştemil mülk menzilimi bi-cümleti’t-tevâ[bi‘] ve’l-levâhık merkūm Mustafa Ağa’ya bi-tarîkı istiğlâl yüz elli guruşa bey‘ ve teslîm eylediğimde ol dahi ber-vech-i muharrer iştirâ ve tesellüm ve kabz ve kabûl eylediğinden sonra semeni olan meblağ-ı mezbûr yüz elli guruşun yüz guruşunu <<mârrü’z-zikr>> mârrü’z-zikr el-Hâc Evhad elli guruşunu [36a] Mukābeleci Mehmed Efendi vakıflarından olmak üzere merkūm Mustafa Ağa yedinden tamamen ahz u kabz eylediğimden sonra mütevellî-yi merkūm Mustafa Ağa menzil-i mahdûd-ı mezkûru gıbbe’t-tahlîfi’ş-şer‘iye ve’t-takābuzü’l-mer‘î târih-i kitâbdan iki sene tamamına değin beher sene on yedişer buçuk guruşdan otuz beş guruşa bana îcâr ve teslîm ben dahi ber-minvâl-i muharrer istîcâr ve tesellüm ve kabz ve kabûl eyledim dedikde gıbbe’t-tasdîkı’ş-şer‘î akd-i mezbûr hakīkatde rehin ve meblağ-ı mezbûr merkūme Fâtıma Hatun zimmetinde deyn olmağla semen-i mezbûr ile ücret-i mezkûreye mezbûre Fâtıma Hatun’un zevci işbu hazır bi’l-meclis el-Hâc Mehmed b. Hüsrev bi’l-emr ve’l-kabûl kefâlet-i sahîha ile kefîl olmağın mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ aşer min-Zilka‘de li-sene 1143.<br><br>Şuhûdü’l-hâl: Mustafa Efendi b. Receb, Mehmed Halîfe b. Ebûbekir, el-Hâc Mustafa b. Hasan, Molla Ali b. Halil, diğer Molla Ali b. Receb, Sarı Mehmed b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=5893"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5895"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab151&bsm=bab151b158"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab151&bsm=bab151o437"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>