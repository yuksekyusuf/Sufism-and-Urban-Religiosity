﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 233<br>Hüküm no: 211<br>Orijinal metin no: [63a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ümmügülsüm Hatun bt. İbrahim’e Zindankapısı’ndaki Canbaziye Vakfı’na ait handaki vasîyesi olduğu küçük kızı Hafize’nin hissesini müzayede ile satmasına izin verildiği</b><br><br>Mahrûse-i Galata’ya muzâfe İstinye nâhiyesine tâbi‘ Sarıyar karyesi sükkânından iken bundan akdem fevt olan Halil Ağa b. Abdullah’ın sulbiye sagīre kızı Hafîze’nin anası ve cânib-i şer‘den mansûbe vasîsi olan Ümmügülsüm Hatun bt. el-Hâc İbrahim meclis-i şer‘-i hatîr-i lâzımü’t-tevkīrde ikrâr-ı tâm ve takrîr-i kelâm edip İstanbul’da Zindânkapısı dâhilinde vâki‘ lede’l-ahâlî ve’l-cîrân ma‘lûmü’l-hudûd ve’l-müştemilât Canbaziye Vakfı’ndan dört sehim i‘tibâriyle bir bâb tahta hânın üç sehmi mezbûr Halil Ağa’nın ile’l-vefât tasarrufunda olup ba‘de vefâtihî iki sehmi kebîre kızları Nefise ve Sâliha’ya ve bir sehmi intikāl-i âdî ile vasîsi olduğum kızım sagīre-i mezbûre Hafîze’ye intikāl edip lâkin hân-ı mezkûr ahşâbdan ve harâba müşrif ve hâsılı harcına vefâ etmeyüp şâyi‘an bekāsı sagīre-i mezbûre Hafîze’ye muzırr olmağla, hisse-i mezkûre bi’l-izni’ş-şer‘î ve bâ-ma‘rifet-i mütevellî ba‘de’l-müzâyede ve inkıtâ‘i’r-rağbe bedel-i misli ile âhara ferâğ ve bedeli istirbâh ve istiğlâl olunmak sagīre-i mezbûre hakkında enfa‘ olmağın hisse-i mezkûreyi ber-minvâl-i muharrer âhara ferâğa kıbel-i şer‘den bi’l-vesâye me’zûn olmak matlûbumdur dedikde vasî[yye]-i mezbûr[en]in bi’l-cümle kelimât-ı meşrûhası vâkı‘a mutâbık idüği zeyl-i kitâbda muharrrerü’l-esâmî Müslimîn haberleriyle lede’ş-şer‘i’l-enver zâhir ve mukarrer olmağın, hâkim-i muvakki‘-i sadr-ı kitâb bi-tevkī‘ihi’r-refî‘ü’l-müstetâb ‒tûbâ-lehû ve hüsnü-meâb‒ efendi hazretleri sehm-i mezkûru ber-minvâl-i muharrer bedel-i misli ve bâ-ma‘rifet-i mütevellî ile âhara ferâğa vasiyye-i mezbûre Ümmügülsüm Hatun’a izin verilmeğin mâ-vaka‘a bi’t-taleb ketb olundu.<br><br>Hurrire fi’l-yevmi’r-râbi‘ min-Ramazani’l-mübârek li-sene erba‘a ve tis‘în ve mie ve elf.<br><br>Şuhûdü’l-hâl: Mehmed Emin Efendi, Mehmed Ağa, Veliyüddin, es-Seyyid Mehmed Sâdık, Molla Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=30412"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30414"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b233"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o295"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>