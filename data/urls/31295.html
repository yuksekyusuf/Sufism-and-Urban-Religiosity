﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 464<br>Hüküm no: 541<br>Orijinal metin no: [80a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çerkez asıllı Ahmed b. Abdullah’ın hürriyetini ispat ettiği</b><br><br>Beyaz gulâm hürriyetini isbât<br><br>Ma‘rûz<br><br>Rıkka inkıyâd-ı sâbıkını mu‘terif olmağla ber-vech-i âtî da‘vâya kıbel-i şer‘den me’zûn tahmînen on dört yaşında açık kaşlı elâ gözlü Çerkesiyyü’l-asl Müslimetü’l-mille sâhib-i arzuhâl Ahmed b. Abdullah nâm âkil ve mümeyyiz Çarşamba günü arz odasında huzûr-ı âsafânelerinde ma‘kūd meclis-i şer‘-i hatîrde çadırcı esnâfından olup bundan akdem fevt olan es-Seyyid el-Hâc Mehmed b. Ali nâm kimesnenin zevce-i menkûha-i metrûkesi olup mevsûf-ı merkūma vâzı‘atü’l-yed olan mu‘arrefetü’z-zât Ümmüseleme bt. Mustafa nâm Hatun mahzarında zevcân-ı mezbûrânın sulbiye-i kebîre kızı zâtı mu‘arrefe Fâtıma Hatun hâzıra olduğu hâlde ben müteveffâ-i mezbûrun yedinde abd-i memlûkü olduğum hâlde vefâtından dört sene mukaddem bin iki yüz on bir senesi Muharreminin on beşinci günü mezbûr es-Seyyid el-Hâc Mehmed hayâtında İstanbul’da Nuruosmaniye kurbünde çadırcılar sûkunda kendi dükkânında çadırcı ustaları hâzır oldukları hâlde vâlidem işbu hâzire-i bi’l-meclis hayatı ile beni tedbîr-i sahîh-i mutlak ile tedebbür edip işhâd ettikden sonra dört sene mürûrunda fevt olup sülüs malı dahi kıymetlerimize müsâ‘id olmağla ben ve gerek vâlidem hâzıra-i merkūmeden her birimiz müteveffâ-i mezbûrun sülüs malından âzâd ve hür olup vâlidem merkūme nefsini âhara tezvîc edip ben dahi mevlam müteveffâ-i merkūmun zevcesi mezbûre Ümmüseleme Hatun’un talebiyle yanında ve hizmetinde kalmışken mezbûre Ümmüseleme Hatun bu esnâda bi-gayr-ı hakkın beni istirkāk irâdesiyle bey‘e âzime olmağla sebilim tahliyye olunması matlûbumdur deyü kızı mezbûre Fâtıma Hatun’un tasdîkiyle da‘vâ ettikde mezbûre Ümmüseleme Hatun cevâbında mevsûf-ı merkūm Ahmed zevcim müteveffâ-i mezbûr es-Seyyid el-Hâc Mehmed’in hayatında yedinde abd-i memlûkü olduğu hâlde târih-i mezkûrda Medîne-i Üsküdar’da İhsaniye’de kendi menzilimde mezbûr Ahmed’i bana hibe ve teslîm etmekle ol vechile mülk-i mevhûbum olmak üzere bi-hakkın zabt ve istirkāk ederim deyip ve tarefeynin takrîr-i meşrûhları üzere sûret-i mezkûrede târihler müteceddid olup şer‘an mevsûf müdde‘î-i merkūm Ahmed’in beyyinesi evlâ olmağla merkūm Ahmed ber-vech-i muharrer müdde‘âsını lede’t-tezkiye adl ve makbûlü’ş-şehâde idükleri ihbâr olunan çadırcı esnâfından es-Seyyid Abdülhalim Çelebi b. es-Seyyid el-Hâc İbrahim ve Molla İsmail b. Mehmed nâm kimesneler şehâdetleriyle bi’l-muvâcehe vech-i vecih-i şer‘î üzere isbât etmeğin mûcebince mevsûf-ı merkūm Ahmed’in hürriyetine şer‘an hükmolunup sebili tahliyye olunmak iktizâ eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî-19 şehr-i Ramazan sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=31294"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31296"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b464"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o583"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>