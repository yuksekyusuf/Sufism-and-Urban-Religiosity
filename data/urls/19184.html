﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 20 Numaralı Sicil (H. 1005 - 1007 / M. 1596 - 1599)<br>cilt: 35,&nbsp;sayfa: 180<br>Hüküm no: 197<br>Orijinal metin no: [28b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ev ve bozahânenin satıldığı</b><br><br>Budur ki Mahrûse-i Galata tevâbi‘inden Fındıklı’da vâki‘ Çizmecibaşı Tekyesi mahallesi sâkinlerinden zahrü’l-eşbâh Mehmed Çelebi b. Memişah meclis-i şer‘-i hatîr ve mahfil-i dîn-i lâzımü’t-tevkīrde işbu râfi‘-i hüccet-i şerîfe ve hâfız-ı vesîka-i münîfe olan efdalü’l-ulemâ ve’l-mevâlî ekmelü’l-fuzalâ ve’l-e‘âlî câmi‘u envâ‘i’l-mehâsin ve’l-eltâf hâmîü fünûni’l-mehâmid ve’l-e‘tâfe’l-mevle’l-celîlü’ş-şân ve’l-âlimü’r-refî‘i’l-mekân el-Müstağnî bi mekârimi ahlâk ve mehâsini ağrâk? an ta‘dâdi’l-elkāb ve teksîri’s-sıfât el-muhtas bi mezîdi inâyeti’l-meliki’l-kaviyyi’l-alî seyyidinâ ve senedinâ ve mevlânâ Hazret-i Mehmed Efendi tayyebe’llâhu ercâe’l-arzi bi tîbi şânihî neclü sadri’l-e‘âlî bedrü’l-mevâlî alâmetü asr ve zamânihî müftiyyü’l-memâliki’l-Osmaniyye bi’l-istihkāk fî evânihî hazret-i şeyh-i meşâyihü’l-islâm Mehmed Efendi lâ zâle zılûlü vücûdihî alâ mefâriki’l-leyâlî ve’l-eyyâm mâ şeyh mülk? ve şeyh mülk? cânib-i şerîflerinden tasdîk-i âti’z-zikre fahrü’l-müderrisîn mevlânâ Abdülkerim Efendi b. Şeyh Yusuf ve zahrü’l-müsta‘idîn mevlânâ Ömer Çelebi b. Mehmed şehâdetleriyle hasm-ı câhid mahzarında şer‘an vekâleti sâbite olan fahrü’l-cüyûş Hüseyin Çavuş mahzarında ikrâr-ı sahîh-i şer‘î edip merhûm ve mebrûr dârende-i medâric-i rahmet-i rabb-i gafûr Sultan Bayezid Han hazretlerinin evkāfından olup taht-ı tasarrufumda olup tûlen kırk beş zirâ‘ arz-ı hâliye üzerinde binâ olunup mahalle-i merkūmede kıbleten bahr ile ve şarkan yine kendi tasarrufumda olan arz-ı hâliye emâmında olan bahr ile ve garben Rıdvan Ağa mülküyle ve şimâlen tarîk-i âm ile mahdûd olup mülk-i mevrûsumuz olan iki bâb tahtânî evi ve bir bozahâneyi âmme-i merâfıkı ve cemî‘-i tevâbi‘i ve levâhıkı ile mûmâ-ileyh Mehmed Efendi’ye kırk bin nakd-i râyic fi’l-vakt akçeye bey‘-i bâtt-ı sahîh-i şer‘î ile bey‘ edip kabz-ı semen ve teslîm-i mebî‘ eyledim deyip mukırr-ı mezbûru ikrârında vekîl-i mezbûr vicâhen tasdîk ettikden sonra yine bâyi‘-i mezbûr vekîl-i merkūm mahzarında arz-ı merkūmenin hakk-ı tasarrufunu cânib-i vakfa olan bin beş akçe mukāta‘asını mütevellî-i vakf olan fahrü’l-emâcid Osman Efendi’den me’hûz olduğumdan sonra müvekkil-i mûmâ-ileyh hazretlerine tefvîz edip onlar dahi kabz ve tefevvuz ettikden sonra mukābele-i tefvîzde müvekkil-i mûmâ-ileyhden nakd-i mezbûr on bin nakid akçesini alıp kabz eyledim dedikde mukırr-ı mezbûru cemî‘ kelâmında vekîl-i merkūm dahi şifâhen tahkīk edicek bu hurûf-ı şâriha alâ mâ hüve’l-hakīka ketb olundu. Tahrîren fî evâsıtı şehri Evveli’r-Rebî‘ayn sene sitte ve elf min hicreti men lehü’l-izzü ve’ş-şeref.<br><br><br>Şuhûdü’l-hâl: ( ) </p>          <br><a title="Önceki sayfa" style="text-decoration:none" href="./ayrmetin.php?idno=19183"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19185"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt020&bsm=glt020b180"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt020&bsm=glt020o490"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>