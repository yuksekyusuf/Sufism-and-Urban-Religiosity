﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 418<br>Hüküm no: 413<br>Orijinal metin no: [76b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Soğancı Taşköprülü Hüseyin Ağa’nın varisleri Fatma Hatun ile oğlu Berber Mehmed İzzet Ağa’nın soğancı dükkânı gediğindeki hisselerini Soğancı Ahmed Efendi’ye sattıkları</b><br><br>Soğancı mübâya‘ası<br><br>Mahmiye-i İstanbul’da Şehzâde Câmi‘-i şerîfi civârında Kemalpaşa mahallesinde sâkin iken bundan akdem vefât eden soğancı esnâfından Taşköprülü Hüseyin Ağa b. Mustafa’nın verâseti zevce-i menkûha-i metrûkesi Fâtıma Hatun bt. Hasan ile sulbî kebîr oğlu Berber Mehmed İzzet Ağa’ya münhasıra olduğu lede’ş-şer‘i’l-enver [zâhir] ve mütehakkık oldukdan sonra verese-i mezbûreden zâtı mu‘arrefe zevce-i mezbûre Fâtıma Hatun ve ibn-i merkūm Mehmed İzzet Ağa’dan her biri meclis-i şer‘-i münîrde soğancı esnâfından işbu bâ‘isü’l-kitâb es-Seyyid Ahmed Efendi b. es-Seyyid Yusuf mahzarında bi’l-verâse ikrâr-ı tâm ve takrîr-i kelâm edip mahmiye-i mezbûre hısnı ebvâbından Langa Yenikapısı hâricinde Soğancı Cafer Ağa ile Mahmud Yazıcı ve şerîki Ârif Ağa dükkânları beynlerinden kâin beher şehr yedi buçuk guruş kirâ-i kadîmeli fevkinde iki odayı müştemil üç kepenk bir bâb soğancı dükkânı derûnunda mevcûde beyne’l-esnâf gedik ta‘bîr olunur bir kantar ve bir terâzî ma‘a derâhim ve bir akçe tahtası ve bir çekme[ce] ve sâir âlât-ı lâzıme-i ma‘lûmenin nısfı merkūm es-Seyyid Ahmed Efendi’nin ve nısf-ı âharı dahi mûrisimiz müteveffâ-yı merkūm Hüseyin Ağa’nın hayatında yedinde mülkü olup ba‘de vefâtihî mesele-i mîrâsımız olan sekiz sehm i‘tibârıyla bir sehmi zevce-i mezbûre Fâtıma Hatun bana ve yedi sehm ibn-i merkūm Mehmed İzzet Ağa bana mevrûs olmağla ol vechile gedik-i mezkûrdan ber-minvâl-i meşrûh irsen mâlikler olduğumuz hisselerimizi tarafeynden îcâb ve kabûlü hâvî şürût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile merkūm es-Seyyid Ahmed Efendi’ye bin dört yüz yetmiş beş guruşa bey‘ ü temlîk ve vech-i lâyıkı üzere teslîm eylediğimizde ol dahi ber-minvâl-i meşrûh iştirâ ve temellük ve tesellüm ve kabz ve kabûl edip semen-i mezkûr bin dört yüz yetmiş beş guruşu bize tamâmen def‘ ü teslîm ve biz dahi yedinden ahz u kabz ve bi-kadri’l-hısas beynimizde iktisâm etmemizle mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ-i âm ile ibrâ ve iskāt eyledik fîmâ-ba‘d gedik-i mezkûrda olan hisse-i şâyi‘a-i mezkûremizde bizim aslâ ve kat‘â alâka ve medhalimiz kalmayıp mecmû‘-ı gedik-i mezkûr müşteri-i mezbûr es-Seyyid Ahmed Efendi’nin mülk-i müşterâsı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî-gurreti Zilka‘de sene 1247<br><br>Şuhûdü’l-hâl: es-Seyyid Osman Ağa b. Mehmed, es-Seyyid İbrahim Ağa b. İsmail, es-Seyyid Ali Ağa b. İsmail, İmâm es-Seyyid Ahmed Efendi b. Mehmed, Cafer Ağa b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=34590"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34592"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b418"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o487"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>