﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 158<br>Hüküm no: 111<br>Orijinal metin no: [26b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süleyman Ağa’nın Akşehir’in Karaöyük köyündeki zeâmet gelirini toplayanlarla olan anlaşmazlığı ve durumun teftişine karar verildiği</b><br><br>Min hattıhî Vilâyet-i Anadolu’da kasaba-i Akşehir müzâfâtından Karaöyük nâm karye ve gayriden otuz bin akçe ze‘âmete mutasarrıf olan fahrü’l-akrân Süleyman Ağa b. Hamza meclis-i şer‘-i şerîfde Mustafa Beşe b. Ahmed ve Süleyman Bey b. Ebûbekir nâm kimesneler mahzarlarında üzerlerine da‘vâ ve takrîr-i kelâm edip ze‘âmet-i mezbûrenin bin seksen beş ve seksen altı senelerinde hâsıla olacak mahsûlâtını mezbûrân Mustafa Beşe ve Süleyman Bey’e der-uhde edip anlar dahi ale’l-iştirâki’s-seviy iltizâm ve kabûl ve seneteyn-i mezbûreteynde ze‘âmet-i mezbûrenin mahsûlâtını re‘âyâsından cem‘ ve tahsîl ettiklerinden sonra ber vech-i muharrer der-uhde ettikleri meblağ-ı mezbûrun iki yüz [27a] on guruşunu mezbûr Mustafa Beşe ve yüz guruşunu mezbûr Süleyman Bey bana def‘ ve teslîm ben dahi ahz u kabz edip iki yüz doksan guruşu bâkī kalmağla hâlâ mezbûrân Mustafa Beşe ve Süleyman Bey’e suâl olunup meblağ-ı bâkī-i mezbûrun alıverilmesi matlûbumdur dedikde gıbbe’s-suâl mezbûrân Mustafa Beşe ve Süleyman Bey cevâblarında, ze‘âmet-i mezbûreyi ber vech-i muharrer der-uhde ve iltizâm edip seneteyn-i mezbûreteynde ze‘âmet-i mezbûre mahsûlâtından ancak üç yüz altmış guruş makbûzumuz olmağla meblağ-ı mezbûrdan müdde‘î-i mezbûra üç yüz yirmi guruş teslîm edip mâ‘adâsı olan kırk guruşu dahi müdde‘î-i mezbûrun emri ile at ve hizmetkârına sarf etmiş idik deyip ziyâde makbûzları olduğunu inkâr etmeğin müdde‘î-i mezbûrdan müdde‘âsını mübeyyine beyyine taleb olundukda ityân-ı beyyine için istimhâl etmekle mahallinde teftîşine havâle olundukdan sonra mezbûr Süleyman Bey müdde‘î-i mezbûr ile kasaba-i mezbûreye varıp seneteyn-i mezbûreteynden ze‘âmet-i mezbûrenin mahsûlâtını teftîş ve müdde‘î-i mezbûr ile husûmet ve redd-i cevâba tarafından vekâlet-i devriyye ile mezbûr Mustafa Beşe’yi vekîl ve nâib-i menâb nasb ve ta‘yîn eyledikde ol dahi vekâlet-i mezbûreyi kabûl etmeğin mâ vaka‘a bi’t-taleb ketb olundu. Fi’l-hâdî aşer min Saferi’l-hayr li sene seb‘a ve semânîn ve elf.<br><br><br>Şuhûdü’l-hâl: Kemaleddin Ağa kethüdâ, Hüseyin Ağa b. Üveys, İbrahim Çelebi b. Mehmed, el-Hâc Kadri b. Durmuş el-Mübâşir, Ebûbekir b. Hüseyin, Osman Çelebi b. Ömer, Ali Beşe b. Hüseyin el-Mübâşir, el-Hâc Kasım b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=27445"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27447"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b158"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o796"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>