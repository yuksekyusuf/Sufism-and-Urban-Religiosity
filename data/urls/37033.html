﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 172<br>Hüküm no: 89<br>Orijinal metin no: [27a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Duacızade Abdullah Efendi’nin Harrât Kemâl mahallesi avarız vakfına olan borcunun terekesinden tahsil edilmesi</b><br><br>Mahmiye-i İstanbul’da Harrât Kemâl mahallesi avârızının nukūd-ı mevkūfesine hâlâ mütevellî olan Manav Ahmed Efendi b. ( ) tarafından husûs-ı âti’l-beyânda vekîl olduğu mahalle-i mezbûre ahâlîsinden Abdülbaki b. Ahmed ve İbrahim b. Mehmed şehâdetleriyle mahzar-ı hasm-ı câhidde sâbit ve sübût-ı vekâletine hükmolunan bâ‘isü’l-kitâb Mehmed Efendi b. İbrahim meclis-i şer‘-i hatîr-ı lâzımü’t-tevkīrde mahmiye-i mezbûrede Hoca Üveys mahallesinde sâkin iken bundan akdem vefât eden Du‘âcızâde Abdullah Efendi b. Mustafa b. Himmet’in sagīre kızı Âişe’nin tesviye-i umûruna vasiyy-i muhtârı olmağla terekesine vaz‘-ı yed eden Şa‘bân Çelebi b. Mehmed mahzarında üzerine da‘vâ ve takrîr-i kelâm edip müteveffâ-yı mezbûr Du‘âcızâde Abdullah Efendi vakf-ı mezbûra kāimmakām-ı mütevellî iken asıl mal-ı vakf-ı mezbûrdan yüz yirmi guruş kabz edip meblağ-ı mezbûrun yirmi guruşunu kendi mesârifine sarfla istihlâk etmekle zimmetinde cânib-i vakfa deyni olduğunu ve bâkī kalan yüz guruşu rehin ve kefîl alınmaksızın <<fotula>> Cebeciler kâtibi Ali Efendi nâm müteveffâya idâne edip ba‘dehû mezbûr Ali Efendi düyûnu terekesinden ezyed olduğu hâlde fevt olmağla guremâsından ancak yirmi bir guruş cânib-i vakfa vâsıl olup bâkī yetmiş dokuz guruşu cânib-i vakfa dâmin oldum zimmetimde ciheteyn-i mezbûreteynden cem‘an doksan dokuz guruş vâcibü’l-edâ deynimdir deyü merkūm Abdullah Efendi b. Mustafa b. Himmet fevtinden yirmi gün mukaddem huzûr-ı Müslimînde ikrâr ve işhâd edip kable’l-edâ fevt olmağla terekesinden taleb ederim suâl olunsun dedikde gıbbe’s-suâl ve’l-inkâr müdde‘î-i mezbûrdan sıdk-ı makāline beyyine taleb olundukda udûl-ı ahrâr-ı ricâl-i Müslimînden zikr olunan Harrât Kemâl mahallesi ahâlîsinden Hamamcızâde Ahmed Ağa b. Ali ve Mehmed Efendi b. İbrahim li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffâ-yı mezbûr Du‘âcızâde Abdullah Efendi b. Mustafa b. Himmet fevtinden yirmi gün mukaddem ciheteyn-i mezbûreteynden vakf-ı mezbûra doksan dokuz guruş zimmetimde vâcibü’l-edâ deynimdir deyü huzûrumuzda ikrâr ve bizi işhâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın müvekkil-i mezbûrun bu husûsda sun‘u olmamağla yemîn teveccüh etmeyip mûcebiyle ba‘de’l-hükm mâ-vaka‘a kayd-şüd.<br><br>Fî gurreti Safer sene 1110<br><br>Şuhûdü’l-hâl: Osman Çelebi b. Hüseyin, Mehmed Efendi b. Musa el-İmâm, Mahmud b. Ali, Ömer b. Mustafa, Abdülbaki Çelebi b. Mehmed, Berber Mehmed Çelebi b. Süleyman.</p>          <br><a title="Önceki sayfa" style="text-decoration:none" href="./ayrmetin.php?idno=37032"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37034"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0172"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1218"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>