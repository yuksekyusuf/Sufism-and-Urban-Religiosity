﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 226<br>Hüküm no: 231<br>Orijinal metin no: [63-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Memur muhakematına ait ilk tedkikin memurun bağlı olduğu daire erkânının kuracağı heyet tarafından yapılacağı</b><br><br>Sadâret’den<br><br>Taraf-ı vâlâ-yı Fetvâ-penâhîye<br><br>Ma‘rûz-ı bende-i dîrîneleridir ki,<br><br>Me’mûrîn muhâkemâtının suver-i icrâiyesine müte‘allik ba‘zı ifâdât ve mutâla‘âta dâir Şûrâ-yı Devlet Muhâkemât Dâiresi’nden tanzîm ve i‘tâ ile Meclis-i Mahsûs-ı Vükelâ’da mütâla‘a kılınan mazbatanın bir fıkrası me’mûrîn muhâkemâtına müretteb tedkīkāt-ı evveliyenin kangı vesâit ile icrâ olunacağı ba‘zı taraflardan sorulmakda idiğinden ve Me’mûrîn Muhâkemesi Nizâmnâmesi’nin birinci maddesi iktizâsınca zâbıta-i adliye vazîfesi maznûnun-aleyh me’mûrun mensûb olduğu dâire-i idâreye âid olduğundan ba‘demâ dahi tedkīkāt-ı evveliyenin ol sûretle icrâsına kānûnen bir mâni‘ bulunmadığı mübeyyin olup vâkı‘â muhâkemât-ı mezkûreyi rü’yet eden mecâlisde mahsûs müstantıklar ve müdde‘î-i umûmîler bulunmadığı ve bunlar ta‘yîn olunsa bile me’mûrînin usûl-i istintâkiyesi ve kable’l-muhâkeme icrâsı lâzım gelen tedkīkāt-ı evveliyenin derecâtı cerâyim-i âdiye ile maznûn bulunanların istintâkina ve muhâkemelerinin tedkīkāt-ı evveliyesine makīsi olamayıp onların mazınna-i töhmet bulundukları esnâda töhmetlerinin zâhire ihrâcını teshîl edecek esbâb bi’t-tab‘ mensûb olduğu dâirenin inzımâm-ı tedkīk ve mu‘âvenetine mütevakkıf olduğuna ve eğerçi Şûrâ-yı Devlet nizâmnâme-i dâhiliyesinde Muhâkemât Dâiresi’nin hukūk-ı âdiye ve cezâiye hakkında yapılacak usûl-ı muhâkemâta tâbi‘ olacağı münderic bulunmuş ve o dahi yapılmış ise de beyâna hâcet olmadığı üzere me’mûrîn muhâkemâtını rü’yet edecek mecâlise dahi mehâkim-i âdiyenin bile teşkîlât ve derecâtına dâir usûl-i muhâkemât-ı cezâiye karârnâmesinde sarâhat olmayarak mehâkim-i nizâmiye teşkîlâtı ayrı bir nizâm ile ve me’mûrîn muhâkemetına me’mûr olacak meclislerin dereceleri vazîfe-i mahsûsaları dahi Me’mûrîn Muhâkemesi Nizâmnâmesi ve onun zeyli ve Şûrâ-yı Devlet’in nizâm-ı esâsı ve dâhilîsi ile mu‘ayyen bulunduğundan mehâkim-i nizâmiyenin sûret-i teşkîli ve derece-i me’mûriyetleri Usûl-i Muhâkemât-ı Cezâiye Karârnâmesi’nden ayrı olan Teşkîl-i Mehâkim Nizâmnâmesi’ne tâbi‘ olduğu gibi me’mûrîn muhâkemâtına bakacak meclislerin sûret-i teşekküllerince derece-i salâhiyet ve vazîfelerince dahi muhâkeme-i me’mûrîn nizâmının ahkâm-ı bakıyesi ile onun zeyline ve Şûrâ-yı Devlet nizâm-ı esâsı ve dâhilîsine tebe‘iyet olunmak lâzım gelip Usûl-i Muhâkemât-ı Cezâiye Karârnâmesi ahkâmından yalnız Mehâkim-i Me’mûrîn Nizâmnâmesi ile onun zeyline ve Şûrâ-yı Devlet nizâm-ı esâsı ve dâhilîsine mugāyir olmayan ahkâmı mecâlis-i idârede ve Şûrâ-yı Devlet’de mer‘î olmak emr-i tabî‘î bulunduğuna binâen ba‘demâ dahi me’mûrîn-i devletin me’mûriyetlerince bir cürm ile maznûn bulundukları hâlde icrâ olunacak tahkīkāt-ı evveliyenin Me’mûrîn Muhâkemesi Nizâmnâmesi’nin birinci maddesi ahkâmı tevfîkan merbût oldukları devâir erkânından teşekkül edecek heyetde icrâsı lâzım geleceği tezekkür olunmuş ve sûret-i hâl ta‘mîmen devâir ve vilâyât ile müstakil [64] mutasarrıflıklara iş‘âr kılınmış olmağla Bâb-ı Vâlâ-yı Fetvâ-penâhîlerince dahi ona göre îfâ-yı mu‘âmele-i mukteziyeye himem-i aliyye-i Meşîhat-penâhîleri masrûf buyurulmak bâbında emr ü irâde hazret-i men-lehu’l-emrindir.<br><br>Fî 11 Rebî‘ülevvel sene [1]301 ve fî 28 Kânûn-ı sânî sene [1]299.<br><br>Said</p>          <br><a title="Önceki sayfa" style="text-decoration:none" href="./ayrmetin.php?idno=36155"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36157"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b226"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o545"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>