﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 492<br>Hüküm no: 591<br>Orijinal metin no: [77a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Âişe Hatun bt. el-Hâc Ali’nin para vakfı</b><br><br>Hamd u sipâs ve şükr-i bî-kıyâs ol mübdi‘-i ukūlü’l-havâs ve hâlik-i cinn ü nâs vâkıf-ı ahvâl u etvâr, dânâ-yı zamâir u esrâr olan Rabbü’l-erbâb ve mâlikü’r-rikâb hazretlerinin dergâh-ı akdes ve bârgâh-ı mukaddeslerine maksûr ve dürûd-ı sa‘âdet-vürûd ol Habîb-i rabb-i vedûd nebiyy-i kerîm ve mes‘ûd Hazret-i Muhammed Mustafa aleyhi ve alâ âlihî mine’t-tahiyyâti ezkâhâ ve mine’s-salavâti enmâhâ Âsitâne-i sa‘âdet-âşiyânesine mahsûr kılındıkdan sonra bâ‘is-i tahrîr-i kitâb-ı şer‘î ve dâ‘î-i tastîr-i sütûr-ı mer‘î oldur ki mahmiye-i İstanbul’da Kabasakal Sinan Ağa mahallesi sâkinelerinden umdetü’l-muhadderât sâhibetü’l-hayrât Âişe Hâtun bt. el-Hâc Ali tarafından ve vakf-ı âti’z-zikri ikrâr ve itmâm-ı emr-i tescîl ve ihkâm-ı ahkâm-ı bîr ve neyli için da‘vâ-yı rücû‘a vekîl olduğu mûmâ-ileyhânın zâtını ma‘rifet-i şer‘iyye ile ârifân olup mahalle-i mezbûre sükkânından olan Receb Efendi b. İbrahim ve Ahmed Bey b. Hasan nâm kimesneler şehâdetleri ile şer‘an sâbit olan el-Hâc Yusuf b. Abdullah nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de vakf-ı câi’z-zikre li ecli’t-tescîl ve’l-itmâmi’l-maslahat ve’t-tekmîl mütevellî nasb ve ta‘yîn olunan fahrü’l-emâsil ve’l-akrân el-Hâc Mehmed Ağa b. Mustafa mahzarında bi’l-vekâle ikrâr ve takrîr-i kelâm edip müvekkilem mezbûre Âişe Hâtun vaktâ ki Cenâb-ı Rabbü’l-eflâk ve mâlikü’l-emlâk -hâbet azametehû ve ammet ni‘metühû- hazretlerinin ihsân eylediği ni‘am-ı celîli tefekkür ve âkıbetini tedebbür edip etyab-ı emvâlinden ve ahsen-i menâlinden tâmmü’l-vezn ve sahîhü’l-ayâr altı bin esedî guruşu ifrâz ve kemâl-i imtiyâz ile mümtâz kılıp meblağ-ı mezbûru vakf-ı sahîh-i müebbed ve haps-i sarîh-i muhalled ile vakf ve haps edip şöyle şart ve ta‘yîn eyledi ki meblağ-ı mezbûre yed-i mütevellî ile onu on bir ve iki pul hesâbınca ale’l-vechi’l-helâl rehn-i kavî ve kefîl-i melî ya ikisinden biri ile istirbâh ve istiğlâl olunup bi fazlillâhi te‘âlâ hâsıl olan rey‘ ve nemâsından yevmî ikişer akçe vazîfe ile altı nefer kimesne bir yerde müctemi‘în oldukları hâlde Kur’ân-ı azîm ve Furkān-ı kerîm’den ba‘de salâti’l-fecr tertîl ile bir cüz’-i şerîf tilâvet edip birinin sevâbını Hazret-i Resûl-i Ekrem -sallallâhu te‘âlâ aleyhi ve selem-’in rûh-ı pür-futûhlarına ve birinin sevâbını çehâr-yâr-ı güzîn -rıdvânullâhi te‘âlâ aleyhim ecma‘în- hazretlerinin ervâh-ı şerîflerine ve birinin sevâbını merhûm pederi el-Hâc Ali rûhuna ve birinin sevâbını merhûme vâlidesi Sâliha Hâtun rûhuna ve birinin sevâbını müteveffâ zevci el-Hâc Mustafa Ağa ile sâir ümmet-i Muhammed rûhlarına ve birinin sevâbını kendi rûhuna ihdâ eyleye ve yevmî bir akçe vazîfe ile bir dindâr kimesne ser-mahfil olup eczâ-i şerîfe tilâvet olundukdan sonra du‘â edip birer Fâtiha-i şerîfe okuyalar ve yevmî bir akçe vazîfe ile bir kimesne noktacı olup eczâ-i şerîfeye mutasarrıf olanlardan gelmeyenlerin isimleri altına birer nokta vaz‘ edip re’s-i şehirde vazîfeleri ana göre nâkıs verile ve yevmî bir akçe vazîfe ile bir kimesne hâfız-ı eczâ olup ba‘de’t-tilâve eczâ-i şerîfeyi bir yerde cem‘ edip ta‘yîn olunan sandıka vaz‘ edip hıfz eyleye ve meblağ-ı merkūm mahmiye-i mezbûre bezzâzistânında hıfz oluna ve bir kimesneye istirbâh için akçe verildikde alınan rehnin kıymeti verilen akçeden bir mertebe ziyâde ola ve alınan rehin dahi bezzâzistânda hıfz oluna ve yevmî yirmi akçe vazîfe ile bir kimesne mütevellî ola ve yevmî ( ) akçe vazîfe ile bir kimesne kâtib ola ve yevmî üç akçe vazîfe ile bir kimesne câbî ola ve mahalle-i mezbûrda sâkin Es-Seyyid Hüseyin Çelebi yevmî ikişer akçe vazîfe ile beher yevm huzûrunda on iki İhlâs-ı şerîf ve bir Fâtiha-i şerîfe tilâvet edip sevâbını kendi rûhu ile müteveffâ zevc el-Hâc Mustafa’nın rûhuna ihdâ eyleye ve mahmiye-i mezbûrda Vâlide Hamamı kurbunda talebe sâkin olmak için umdetü’l-müderrisîn kassâm kâtibi Mahmud Efendi binâ ettiği dört bâb hücrede sâkin tâlib-i ilm fukarâsına yevmî iki akçe vazîfe verilip vazîfe-i mezbûre ol hucurâtda her ne kadar tâlib-i ilm sâkin olursa cümlesi beyninde ale’s-seviy taksîm olunup anlardan her biri dahi mukābelesinde on ikişer İhlâs-ı şerîf ve birer Fâtiha-i şerîfe tilâvet edip sevâbını mütevellî-i mezbûr el-Hâc Mehmed Ağa’nın rûhuna ihdâ eyleye ve hayâtda oldukça vakf-ı mezbûrun hasbî nezâreti ve ribh-i mezbûrun fazlası kendiye meşrûta ola vefâtından sonra fazla-i ribh-i mezbûrdan vech-i meşrûh üzre dört nefer kimesne dahi yevmî ikişer akçe vazîfe ile birer cüz’-i şerîf tilâvet edip sevâbını Hazret-i Resûl-i Ekrem -sallallâhu te‘âlâ aleyhi ve selem-’in ve çehâr-yâr-ı güzîn rıdvânullâhi te‘âlâ aleyhim ecma‘în ervâh-ı şerîfeleri ile pederi ve vâlidesi ve zevc-i mezbûr Mustafa Ağa ve sâir ümmet-i Muhammed rûhlarına ihdâ eyleye ve yevmî iki akçe vazîfe ile [77b] bir sâlih ve mütedeyyin kimesne vakf-ı mezbûra nâzır ola ve atîkātından kaç kimesne bulunursa her birine yevmî üçer akçe vazîfe verile ve biri vefât ettikde vazîfesi zükûr ve inâs evlâdına ve evlâd-ı evlâdına ve evlâd-ı evlâd-ı evlâdına verile ve tevliyyet-i vakf-ı mezbûr hayâtda oldukça merkūm Hacı Mehmed Ağa’ya meşrûta olup mûmâ-ileyh Hacı Mehmed Ağa eczâ-i şerîfeyi istediği yerde tilâvet ettire ve eczâ-i şerîfeye mutasarrıf olup tilâvet edenlerin azl ve nasbı ve mahlûle olan cihâtı tevcîh merkūm el-Hâc Mehmed Ağa’nın re’yine müfevvaz olup âhardan kimesne müdâhale etmeye ve mezbûr Hacı Mehmed Ağa’nın vefâtından sonra tevliyyet-i mezbûre ile’l-inkırâz evlâdının ve evlâd-ı evlâdının ve evlâd-ı evlâd-ı evlâdının zükûr ve inâs aslah ve erşedine meşrûta olup azl ve nasb ve tevcîh-i cihât şurût-ı sâlife üzre mütevellî olanlara müfevvaz ola ve ba‘de’l-inkırâz utekāsına meşrûta ola ve mürûr-ı eyyâm ve kürûr-ı a‘vâm ile şurût-ı mezkûreye ri‘âyet-i müte‘azzire olursa galle-i vakf-ı mezbûr mutlaka fukarâ-yı müslimîne verile deyû meblağ-ı mezbûru târih-i kitâbdan bir ay mukaddem mütevellî-i mezbûra teslîm edip mezbûr dahi kabz ve tesellüm ve bir ayda vazîfe-i tevliyyet deyû altı yüz akçe olduğunu ikrâr etmişidi dedikde mütevellî-i mezbûr dahi vekîl-i mezbûru cemî‘ kelimâtında tasdîk ve tahkīk ettikden sonra vekîl-i mezbûr da‘vâ-yı rücû‘a şürû‘ edip vakf-ı nukūd ve ana müteferri‘ olan şurût ve kuyûd inde’l-eimme-i selâse câiz olmamağla bi’l-vekâle vakf-ı mezbûrdan rücû‘ eyledim mütevellî-i mezbûr meblağ-ı mersûmu ve ol bir ayda cihet-i tevliyyet deyû aldığı altı yüz akçeden ecr-i misli olan üç yüz akçeden zâyid olan üç yüz akçeyi bana red ve teslîm eylesin dedikde mütevellî-i mezbûr cevâb-ı bâ savâba mütesaddî olup eğerçi hâl inde’l-eimmeti’s-selâse bast olunan minvâl üzredir, lâkin vakf-ı nukūd hazret-i İmâm Züfer’den İmâm Ensârî rivâyeti üzre sahîhdir rivâyet-i mezbûre üzre sıhhatine hükm taleb ederim deyû red ve teslîmden imtinâ‘ edip hâkim-i muvakki‘-i sadr-ı kitâb tûbâ-leh ve hüsnü me’âb huzûrunda müterâfi‘ân ve her biri mübtegāsınca fasl ve hasma tâlibân olduklarında hâkim-i mûmâ-ileyh esbağallâhu te‘âlâ ni‘amehû aleyhi- ba‘de’t-tefekkür cânib-i vakfı evlâ görüp bu bâbda fetvâ dahi rivâyet-i mezbûre üzre olmağın vakf-ı mezbûrun sıhhatine hükm ettikden sonra vekîl-i mezbûr inân-ı kelâmını semt-i âhara atf edip eğerçi vakf-ı mezbûr hükm-i mezkûr ile sıhhat buldu, lâkin inde’l-İmâmi’l-A‘zam sıhhat müstelzim-i lüzûm olmamağla yine bâb-ı rücû‘ meftûhadır deyû tekrâr husûmet ve nizâ‘ edip mütevellî-i mezbûr dahi rivâyet-i mezbûre üzre sıhhatine hükm olunmağla sâir eimme kavilleri üzre dahi sahîh olup sıhhat ise lâ-siyemâ ba‘de’t-teslîm ile’l-mütevellî imâmeyn-i hümâmeyn katlarında müfârikan ani’l-lüzûm değildir deyû cevâb verip tekrâr mürâfa‘a olduklarında hâkim-i mûmâ-ileyh -en‘amallâhu aleyh- dahi imâmeyn kavilleri üzre vakf-ı mezbûrun lüzûmuna dahi hükm etmekle min ba‘d vakf-ı mezbûr sahîh ve lâzım olup tebdîl ve tağyîre mecâl muhâl oldu fe-men beddelehû ba‘de mâ semi‘ahû fe-innemâ ismuhû ale’llezîne yübeddilûnehû innallâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm.<br><br><br>Cerâ zâlik hurrire fi’l-yevmi’l-hâmis min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Mehmed Efendi b. Ahmed el-İmâm, Abdullah Halîfe el-Müezzin, Mustafa Halîfe b. Abdullah el-Müezzin, Dilâver Bey b. Abdullah, el-Hâc Hasan Bey b. Abdullah, Hasan Bey b. Mehmed, Mustafa Beşe b. ( ), Ahmed Bey b. Hasan.</p>          <br><a title="Önceki sayfa" style="text-decoration:none" href="./ayrmetin.php?idno=1748"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1750"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b492"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0953"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>