﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 185<br>Hüküm no: 190<br>Orijinal metin no: [33a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Katledilen Kilis Sancağı mutasarrıfı Avlonyalı Arnavut Hüseyin Paşa’nın eşi Ayşe Hanım’ın eşinin katili olduğunu iddia ettiği Battal Mehmed Ağa aleyhindeki davasının reddedilmesi</b><br><br>Bâ-hatem-i hazret-i efendi,<br><br>Ma‘rûz,<br><br>Vilâyet-i Anadolu’da Kilis sancağı mutasarrıfı iken bundan akdem cerîhan fevt olan Avlonyalı Arnavud Hüseyin Paşa b. Abdülkerim b. Mustafa’nın verâseti İstanbul’da Koğacıdede mahallesinde sâkine zevce-i metrûkesi Âişe Hanım bt. Ali Ağa ile Avlonya’da sâkinler olan vâlidesi Hadice bt. İsa ve li-ebeveyn kız karındaşları Zeliha ve Havva ve İsmihan ve Râbia hatunlara [33b] inhisârı tahakkukundan sonra arzuhâl sâhibesi olup zâtı Cafer Çelebi b. Ömer ve Süleyman b. Abdi ta‘rîfleriyle mu‘arrefe olan zevce-i mezbûre Âişe Hanım evvelâ dîvân-ı âlîlerinde ve ba‘dehu du‘âhânemizde ma‘kūd meclis-i şer‘-i hatîrde medîne-i Ayntab ahâlîsinden arzuhâlde ismi mezkûr Battal es-Seyyid el-Hâc Mehmed Ağa b. es-Seyyid Mehmed muvâcehesinde mezbûr es-Seyyid el-Hâc Mehmed Ağa bin yüz yetmiş senesi Zilka‘desi’nde tahmînen iki bin nefer Ekrâd ve Türkmen eşkıyâsını başına cem‘ edip zevcim mezbûrun Kilis’de sâkin olduğu paşa konağını basıp üzerine hücûm eylediklerinde zevcim mezbûr Hüseyin Paşa dahi Azez kasabası tarafına firâr edip giderken mezbûr es-Seyyid el-Hâc Mehmed Ağa zikr olunan Zilka‘de’nin beşinci Sebt günü kābil-i zuhrda Azez kasabası kurbünde Tepebaşı nâm mahâlde zevcim mezbûr Hüseyin Paşa’nın sağ tarafında boş böğrüne karîb mahâlden bir yerinden piştov ta‘bîr olunur tüfenk kurşunu ile amden ve bi-gayr-ı hakkın darb ve cerh edip zevcim mezbûr dahi atdan yıkılıp cerh-i mezbûrdan müteessiren ol ânda fevt olmağla mûceb-i şer‘îsini taleb ederim deyü da‘vâ etdikde mezbûr es-Seyyid el-Hâc Mehmed Ağa dahi cevâbında müdde‘iye-i mezbûrenin müdde‘âsını bi’l-külliye inkârından mâ‘adâ Ekrâd tâifesi Paşa-yı mezbûr âdemimizi katl eyledi deyü tecemmu‘ ve şehri muhâsara etmeleriyle paşa-yı mezbûr dahi firâr, onlar dahi ta‘kīb ve mahâll-i mezbûrda yetişip esnâ-i mukātelede katl olunmağla ben müdde‘iye-i mezbûrenin ber-vech-i muharrer ta‘yîn eylediği sâlifü’z-zikr bin yüz yetmiş senesi Zilka‘desi’nin beşinci Sebt günü kābil-i zuhrda zikr olunan Tepebaşı nâm mahâlde olmayıp ol ânda mahâll-i mezbûra müddet-i sefer-ba‘îd belde-i uhrâ olan medîne-i Ayntab’da pîr ü alîl ve hasta ve sâhib-i firâş olduğum hâlde kendi menzilimde mevcûd olduğum meşhûr ve mütevâtirdir deyü tasaddî eylediği meşhûr ve mütevâtir da‘vâsını medîne-i mezbûre ve civârında olan Maraş ve Elbistan ahâlîlerinden İstanbul’da mevcûdlar ve kizb üzerine tevâtunları mutasavver olmayan udûl-i ahrâr-ı ricâl-i Müslimînden olup li-ecli’ş-şehâde meclis-i şer‘a hâzırûn olan müderrisînden el-Hâc Mehmed Efendi b. Ahmed ve es-Seyyid Mahmud Efendi b. Abdullah ve es-Seyyid Ahmed Efendi b. İbrahim ve es-Seyyid el-Hâc Ahmed b. es-Seyyid Osman ve Ahmed Sipâhî b. Ömer ve Mehmed Sipâhî b. Abdullah ve Bostanî Veliyyüddin Ağa b. Mustafa ve Ali Çelebi b. Abdullah ve Müezzin es-Seyyid el-Hâc Mehmed b. Abdullah ve Mehmed Beşe b. Mehmed ve İmâm Abdullah Efendi b. el-Hâc Mehmed ve el-Hâc Ali Ağa b. el-Hâc Hüseyin ve es-Seyyid Ahmed Çelebi b. Mehmed ve es-Seyyid Osman Ağa b. el-Hâc Hasan ve Direkçi? Ahmed Beşe b. Hüseyin ve Mehmed Sipâhî b. Mustafa ve Hasan Çelebi b. Hanefi ve Çukadâr Ali Ağa b. Hasan ve İsmail Ağa b. Mustafa ve Mustafa b. Veli ve Molla Mehmed b. Abdullah ve Molla Ali b. Ahmed ve diğer Molla Ali b. Ahmed ve Eyüb Ağa b. Hüseyin ve el-Hâc Mehmed Ağa b. Abdullah ve Molla Ahmed b. Mehmed ve Mustafa Ağa b. Mehmed ve Mehmed Çelebi b. Ali ve el-Hâc Ebubekir b. İbrahim ve Mehmed Sipâhî b. Ebubekir ve Ali Beşe b. el-Hâc Mehmed ve Hasan Bey b. Ahmed ve Molla Halil b. eş-Şeyh Mehmed nâm otuz üç nefer bî-garaz Müslimîn ihbâr ve şehâdetleriyle alâ-vechi’ş-şöhret ve’t-tevâtür muvâcehesinde vech-i şer‘î üzere isbât etmeğin yedinde olan fetvâ-yı şerîfe mûcebince müdde‘iye-i mezbûrenin ber-vech-i muharrer şuhûd ve mütevâtirin hilâfına da‘vâsı mesmû‘a ve beyyinesi makbûle olmamağla müdde‘iye-i mezbûre Âişe Hanım husûs-ı mezbûr için mezbûr es-Seyyid el-Hâc Mehmed Ağa’ya bî-vech mu‘ârazadan men‘ olunduğu huzûr-ı âlîlerine i‘lâm olunur.<br><br>Fî 13 Ramazan sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42295"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42297"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b185"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o583"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>