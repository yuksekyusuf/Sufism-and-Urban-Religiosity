﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 470<br>Hüküm no: 579<br>Orijinal metin no: [105M/b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman b. Mustafa’nın kaybolan ve Ahmed Çelebi’de bulunan atın teslimi</b><br><br>Mahmiye-i İstanbul’da Nuridede mahallesi sükkânından Osman b. Mustafa nâm kimesne meclis-i şer‘-i şerîfde Ahmed Çelebi b. Mustafa nâm kimesne mahzarında üzerine da‘vâ ve takrîr-i kelâm edip mezbûr Ahmed’in mülkü olmak üzere yedinde olan işbu doru aygır at mülküm olup târîh-i kitâbdan üç ay mukaddem yedimde iken zâyi‘ etmiş idim. Suâl olunup kasr-ı yedine ve bana teslîme mezbûr Ahmed’e tenbîh olunmak matlûbumdur dedikde, gıbbe’s-suâl mezbûr Ahmed cevâbında işbu doru aygır atı târîh-i kitâbdan on gün mukaddem mahmiye-i mezbûrede Atpazarı’nda Onan nâm zimmîden on bir esedî guruşa iştirâ ve kabz ve def‘-i semen edip mülk-i müşterâm olmağla vaz‘-ı yed ederim deyü mezbûr Osman’ın mülkü olduğu ma‘lûmum değildir deyicek müdde‘î-i mezbûrdan müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden olup mahmiye-i mezbûre hısnı ebvâbından Topkapısı hâricinde vâki‘ Cağaloğlu Bahçesi demekle ma‘rûf bahçede bostancı olan Yusuf Bey b. Hasan nâm kimesne ile mahmiye-i mezbûrede Mahmud Paşa Hamamı’nda dellâk olan Hasan b. Süleyman nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka işbu doru aygır at târîh-i kitâbdan üç ay mukaddem müdde‘î-i mezbûrun yedinde olup mellâk tasarrufu gibi tasarruf eder idi, müdde‘î-i mezbûrun mülküdür biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olup müdde‘î-i mezbûra mârrü’z-zikr atı âhara bey‘ veyâ hîbe veyâ turuk-ı şer‘iyyeden bir tarîk ile mülkünden ihrâç etmediğine yemîn teklîf olundukda ol dahi alâ-vefki’l-mesûl yemîn billâhi’l-aliyyi’l-a‘lâ etdiğinden sonra zikr olunan atı müdde‘î-i mezbûr Osman’a tenbîh olunup mâ-vaka‘a ketb olundu.<br><br>Fî 28 min-şehri Ramazani’l-mübârek sene 1081.<br><br>Şuhûdü’l-hâl: İbrahim Çelebi b. Ahmed, Abdi Çelebi b. Hüseyin, Veli b. Mahmud, Mehmed b. Ramazan.</p>          <br><a title="Önceki sayfa" style="text-decoration:none" href="./ayrmetin.php?idno=2896"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2898"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b470"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o517"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>