﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 506<br>Hüküm no: 375<br>Orijinal metin no: [135b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rusya üzerine sefere çıkacak olan Osmanlı ordusu için ekteki defterde yazılı olan miktarlarda marangoz, lağımcı, taşçı, taşkırıcı, su yolcu ve lağım hazineci hazırlanması</b><br><br>Ordu-yı hümâyûna neccârân ve lağımcıyân ve taşcıyân ve suyolcuyân tanzîmi.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- ve mefâhirü’l-emâcid ve’l-a‘yân hâssam mi‘mârbaşısı ve su nâzırı ( ) ve lağımcıbaşı vekîli ( ) -zîde mecdühüm- tevkī‘-i refî‘-i hümâyûn vâsıl olucak ma‘lûm ola ki<br><br>Fe-lillâhi’l-hamdü ve’l-minne, işbu sene-i mübârekede düşman-ı dînimiz olan Moskov keferesiyle vukū‘ bulan muhârebede galebe ve nusret asâkir-i zafer-meâsirim tarafında vâki‘ olmuş ise de bi-avnihî Sübhânehû ve te‘âlâ sene-i âtiyede dahi kefere-i menhûseden ahz-ı intikām olunmak niyet-i hâlisasıyla sefer-i hümâyûnum muhakkak olduğuna binâen ordu-yı hümâyûnumda mevcûd bulunmak için sâbıklarına kıyâsen tertîb olunan ma‘a-kalfa otuz nefer neccârân ve elli nefer lağımcıyân ve on nefer taşcıyân ve taş kırıcı ve on beş nefer ma‘a-ocaklık suyolcuyân ve ma‘a-zam otuz nefer lağım hazîneciyân neferâtları Mevkūfât’dan ihrâc ve derûn-ı emr-i şerîfime mevzû‘an irsâl olunan sûret-i defter mûcebince ihrâcı lâzım gelmekle sâbıkı mûcebince ocaklık suyolcularından mâ‘adâ yüz yirmi nefer esnâf-ı amelenin iktizâ eden ücretleri verilmek şartıyla mecmû‘u tekmîl âlât ü bisâtlarıyla siz ki mevlânâ ve mâssam mi‘mârı ve su nâzırı ve lağımcıbaşı vekîli mûmâ-ileyhimsiz, ma‘rifetiniz ile yarar kefîlleri tutulup ma‘rifet-i şer‘le eşkâl ve şöhretleri ve sâkin oldukları mahalleri ile ale’l-esâmî tahrîr ve defter olup mahâlline kayd için memhûr ve mümzâ defteri takdîm ve kendileri ta‘yîn olunmak fermânım olmağın hâssaten işbu emr-i şerîfim ısdâr ve ( ) ile irsâl olunmuşdur. İmdi vusûlünde bâlâda bast u beyân olunduğu üzere neferât-ı merkūmeyi tertîb ve tanzîm ile evvel-bahâr-ı huceste-âsârda ordu-yı hümâyûnum meştâ-yı hümâyûnumdan sahrâya hurûcunda mevcûd bulunmaları husûsuna cümleniz sa‘y-i belîğ eylemeniz bâbında fermân-ı âlî-şânım sâdır olmuşdur. Buyurdum ki: Hükm-i şerîfimle ( ) vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı münîfi birle âmil olasız. Şöyle bilesiz alâmet-i şerîfe i‘timâd kılasız.<br><br>Tahrîren fi’l-yevmi’l-âşir [min]-şehri Zilka‘de li-sene erba‘a ve işrîn ve mieteyn ve elf.<br><br>Be-meştâ-yı Şumnu<br><br>***<br><br>Sûret-i defter.<br><br>Defter-i tertîb-i ihrâc kerde-i neccârân ma‘a-kalfa ve lağımcıyân ve taşcıyân ve taş kırıcıyân ve hazîneciyân-ı lağımcı ve suyolcuyân ma‘a-ocaklık berây-ı sene bin iki yüz yirmi beş der-sefer-i hümâyûn an-cânib-i Moskovlu el-vâki‘ der-sene 1224<br><br>Berây-ı neccârân ma‘a-kalfa Neferen: 30 Berây-ı lağımcıyân Neferen: 50 Berây-ı taşcıyân ve taş kırıcı Neferen: 10 Berây-ı suyolcuyân ma‘a-ocaklık Neferen: 15 Berây-ı hazîneciyân-ı lağım Neferen: 15 Zam: 15 [Toplam]: 30 Cem‘an yekûn Neferen: 135 Berây-ı ocaklık ma‘a-suyolcu Neferen: 5 Berây-ı sâire Neferen: 130<br><br>Tahrîren fî 7 Za sene 1224</p>          <br><a title="Önceki sayfa" style="text-decoration:none" href="./ayrmetin.php?idno=32371"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32373"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b506"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o582"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>