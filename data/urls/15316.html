﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 82 Numaralı Sicil (H. 1081 / M. 1670 - 1671)<br>cilt: 29,&nbsp;sayfa: 146<br>Hüküm no: 169<br>Orijinal metin no: [32b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Keçeci Pîrî mahallesi sakinelerinden Kerime Hanım bt. Mehmed’in Medine-i Münevvere fukarasına meşrût vakfiyesi</b><br><br>Elhamdü li-veliyyihî ve’s-salâtü ve’s-selâmü alâ Nebiyyihî Muhammedin ve âlihî ve sahbihî ecma‘în. Ammâ ba‘d işbu kitâb-ı sıhhat-nisâbın tahrîr ve inşâsına bâ‘is ve bâdî oldur ki, Dârü’l-hilâfeti’l-aliyye, Kostantıniyyetü’l-mahmiyye mahallâtından Yenibahçe semtinde Keçeci Pîrî mahallesinde sâkine Kerime Hâtun bt. Mehmed vaktâ kim Hazret-i Cenâb-ı İzzet -celle celâlühû- ve amme nevâlühû kıbelinden …? kendisine vâsıl olan atâyâ-yı celiyye ve hafiyye hadd ü add ile ma‘dûd ve mahdûd-ı küllî idiğine, âlime ve sârife olduğundan mâ‘adâ İzâ mâte ibnü’l-âdeme inkata‘a amelühû illâ an selâsin sadakatin câriyetin ve ilmin yüntefe‘u bihî ve veledin sâlihin yed‘û lehû hadîs-i şerîf ve haber-i münîfin bir mefhûm-ı latîfine muttali‘a olup âhirette kendisine bâ‘is-i fevz u necât olıcak nesne savbına inân ve azîmetini masrûf kılıp vakf-ı âti’z-zikrine li ecli’t-tescîl ve li-emri’t-tetmîm ve’t-tekmîl mütevellî nasb ve ta‘yîn eylediği fahrü’l-akrân Hüseyin Çelebi b. Mustafa mahzarında ikrâr-ı sahîh-i şer‘î ve i‘tirâf-ı sarîh-i mer‘î kılıp dedi ki: Vakf-ı âti’z-zikrin sudûruna değin silk-i mülk-i sahîhimde münselik emlâkimden mahalle-i mezbûrede vâki‘ bir tarafı Abdülaziz Efendi kerîmesi Fâtıma Hâtun mülkü ve bir tarafı Aydın Beşe veresesi yedlerinde olan Medîne-i Münevvere Vakfı ve bir tarafı Mustafa Ağa ve Mehmed Ağa mülkleri ve ba‘zan Zamâne Hâtun mülkü ve tarîk-i hâs ile mahdûd iki bâb fevkānî oda ve iki bâb tahtânî odaları ve sofa ve matbahı ve bi’r-i mâ, cüneyne, zât-ı eşcâr-ı müsmire ve gayr-ı müsmire ve kenîfi müştemil mülk menzilimi cemî‘ tevâbi‘ ve levâhıkı ve âmme-i menâfi‘ ve merâfıkı ile hasbeten lillâhi’s-samed ve vakf-ı sahîh-i muhalled ve habs-i sarîh-i müebbed ile vakf ve habs edip şöyle şart ve ta‘yîn eyledim ki: Mâdem ki ben libâs-ı hayâtı lâbise ve mesned-i âfiyette câlise olam menzil-i mahdûd-ı mezkûrda kendim sâkine olup mutasarrıfa olam ve küllü nefsin zâ’ikatü’l-mevt fehvâsınca ben intikāl-i dâr-ı bekā eylediğimde zevcim Mustafa Bey b. Abdullah nâm Bevvâb-ı sultânî mutasarrıf ola. Ve ba‘de vefâtihî zevcim mezbûrun evlâdı ve evlâd-ı evlâdı ve evlâd-ı evlâd-ı evlâdım batnen ba‘de batnin ve karnen eser-i karin mutasarrıf olalar. Ve ba‘dehüm benim utekām mutasarrıf ola ve ba‘dehû utekām evlâd-ı evlâdı ve evlâd-ı evlâdı ve evlâd-ı evlâd-ı evlâdı batnen ba‘de batnin mutasarrıf olalar. Ve ba‘de’l-inkırâz menzil-i mahdûd-ı mezkûr hasbe mâ ceret bihi’l-âde ecr-i misliyle îcâr olunup icâresini her sene Medîne-i Münevvere -alâ münevverihâ tahiyyât-ı mükerreme- fukarâsına irsâl ve îsâl oluna. Ve mürûr-i eyyâm ile icrâ-yı şart-ı mezkûr müte‘azzir olursa mutlak vakf-ı fukarâ-yı müslimîn ola deyû kelâmına itmâm ve menzil-i mezbûru fâriğan ani’ş-şevâgil mütevellî-i mezbûra teslîm, ol dahi vakfiyet üzre tesellüm eyledi deyû ikrâr ve i‘tirâf edicek gıbbe’t-tasdîki’l-mu‘teber vâkıfe-i mezbûre semt-i vifâkdan cânib-i şikāka âzime olup vakf-ı akār İmâm-ı Muhtâr Ebû Hanîfe-i Kûfî- cûziye bi’l-hayr ve kûfîye- katında gerçi sahîh lâkin gayr-ı lâzım olmağın vakf-ı mezkûrumdan rücû‘ ve kemâ kân mülküme idhâl murâd eyledim deyicek mütevellî-i mezbûr cevâb-ı bâ-savâba mütesaddî olup fi’l-vâki‘ vakf-ı akār imâm-ı müşârun-ileyh hazretleri katında gerçi gayr-ı lâzım idiği ezhâr mine’ş-şemsdir, lâkin İmâm-ı Rabbânî, İmâm-ı Muhammed Hasanü’ş-Şeybânî katında tescîl-i şer‘î ve teslîm ile’l-mütevellî olmağla İmâm-ı sânî Ebû Yusuf hazretleri indinde vâkıfın mücerred vakaftü kavliyle vakf-ı mezbûr sahîh ve lâzım olur, binâen aleyh teslîmden imtinâ‘ edip hâkim-i muvakki‘-i sadr-ı kitâb -tûbâ lehû ve hüsnü me’âb- hazretleri huzûr-ı şerîfinde müterâfi‘ân ve fasl-ı hamse tâlibân olduklarında hâkim-i mûmâ-ileyh tarafeynin kelâmını ısgā ve ba‘de’t-tefekküri’d-dakīk cenâb-ı vakfı evlâ ve ahrâ görüp âlimen bi’l-hilâfi’l-cârî beyne’l-eimmeti’l-eslâf vakf-ı mezkûrun sıhhatine ve lüzûmuna alâ kavli men yerâhu hükm-i sahîh-i şer‘î kılınıp min ba‘d naks ve nakzına mecâl muhâl oldu femen beddelehû ba‘de mâ semi‘ahû fe-innemâ ismuhû ale’l-lezîne yübeddilûnehû innallâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm. Cerâ zâlike fi’l-yevmi’s-sânî aşer min Zilka‘de sene [10]81.<br><br><br>Şuhûdü’l-hâl: Mehmed Efendi b. Yusuf el-İmâm, Mehmed Çelebi b. Mustafa, Mehmed b. İsmail, Halil b. Hasan, Mehmed b. Abdullah, Mustafa b. Abdullah, Yusuf b. Yahya, Mehmed b. Yahya, Abdülganî b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=15315"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15317"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp082&bsm=eyp082b146"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp082&bsm=eyp082o205"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>