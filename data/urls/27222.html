﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 889<br>Hüküm no: 1213<br>Orijinal metin no: [130a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kerime bt. Hacı Ali’nin, vakıf menzilde oturma hakkını ispat edemediği</b><br><br>Zikri âtî da‘vâya kıbel-i şerî‘at-ı mergūbeden me’zûne olup mahmiye-i İstanbul’da Ali Paşa-yı Atîk mahallesinde sâkine Kerime Hâtun bt. el-Hâc Ali dîvân-ı sa‘âdet-makrûnda ma‘kūd olan mahfil-i kazâda, mahmiye-i mezbûrede Kovacıdede mahallesinde sâkin iken bundan akdem vefât eden Fethullah Efendi b. el-Hâc Ali nâm kimesnenin li ebeveyn kız karındaşı ve hasren vârisesi olup menzil-i câi’z-zikre mülkiyyet üzre vâzı‘atü’l-yed olan işbu râfi‘atü’l-vesîka Hâcce Cemile Hâtun bt. el-Hâc Ali nâm hâtun mahzarında üzerine takrîr-i da‘vâ edip li eb karındaşı olan müteveffâ-yı mezkûr Fethullah Efendi hâl-i hayâtında ve kemâl-i akl u sıhhatinde silk-i mülk-i sahîhinde münselik olup zikr olunan Kovacıdede mahallesinde vâki‘ bir tarafı Paşazâde İbrahim Efendi menziline ve bir tarafı Osman Ağa mülküne ve bir tarafı Kovacıdede odalarına ve bir tarafı tarîk-i âma müntehî dâhiliyyesi üç bâb fevkānî oda ve iki bâb tahtânî oda ve bir hamam ve bi’r-i mâ ve muhavvata ve hâriciyyesi üç bâb fevkānî oda ve bir bâb tahtânî oda ve bir ahır ve cüneyne ve bi’r-i mâ ve muhavvatayı müştemil mülk menzilini mülkünde olduğu hasebiyle bin elli bir senesinde hasbeten lillâhi te‘âlâ ve li merzâti Rabbihi’l-a‘lâ [130b] vakf-ı sahîh-i mü’ebbed ve haps-i sarîh-i mü’eyyed ile vakıf ve haps edip süknâ ve tasarrufunu kendiden sonra zevcesi Ümmühânî bt. Veliyüddin Efendi nâm hâtuna ba‘dehâ bana benden sonra evlâdıma ve evlâd-ı evlâdıma ve evlâd-ı evlâd-ı evlâdıma ba‘de inkırâzi’l-kül hasbemâ ceret bihi’l-âde îcâr olunup ücreti Medîne-i Münevvere fukarâsına irsâl oluna deyû şart edip tescîl-i şer‘î ve teslîm ile’l-mütevellî ettikden sonra mezkûr Fethullah Efendi ba‘dehû zevcesi mezbûre Ümmühânî vefât etmekle ber mûceb-i şart-ı vâkıf süknâ-yı menzil-i mevkūf bana intikālle mezkûre Hâcce Cemile Hâtun bi gayri hakkın menzil-i mezkûra mülkiyyet üzre vaz‘-ı yed eder, suâl olunup kasr-ı yed edip şart-ı vâkıf üzre bana teslîme mezbûreye tenbîh olunmak matlûbumdur dedikde gıbbe’s-suâl mezbûre Hâcce Cemile Hâtun cevâbında müteveffâ-yı mezbûr hayâtında menzil-i mezkûru bâlâda tafsîli mürûr ettiği vech üzre vakıf ve şart edecek olup lâkin vakıf ve teslîm ile’l-mütevellî ve tescîl-i şer‘î ettirmeden fevt olduğu ecilden bi hasebi’l-irsi’ş-şer‘î bana isâbet ve intikāl etmişdir, mülk-i mevrûsum olmak üzre vaz‘-ı yed ederim deyû vech-i muharrer üzre vakıf ve teslîm ile’l-mütevellî ve tescîl-i şer‘î ettirdiği ma‘lûmum değildir deyû inkâr edicek müdde‘iyye-i mezbûre Kerime Hâtun’dan vech-i meşrûh üzre vakıf ve teslîm ile’l-mütevellî ve tescîl-i şer‘î ettirdiğine beyyine taleb olundukda târih-i kitâbdan elli gün mukaddemden berî bugüne gelince bi’d-defe‘ât dîvânda ityân-ı beyyine için istimhâl edip her kerede mehl-i şer‘î verilip ityân-ı beyyineye adem-i kudreti zâhir ve müte‘ayyin olduğundan gayrı yemîn dahi vermemeğin, bî-vech mu‘ârazadan men‘ birle mâ vaka‘a bi’t-taleb ketb olundu. Fi’l-yevmi’l-hâmis ve’l-ışrîn min Cemâziyelevvel li sene erba‘a ve seb‘în ve elf.<br><br><br>Şuhûdü’l-hâl: Fahrü’l-a‘yân Ali Ağa b. Hasan, el-Hâc Emrullah b. Nurullah, Abdülkerim Ağa b. Bâli, Halil Çelebi b. Abdullah, Nasûh Beşe Çukadar, Ahmed Beşe b. Abdülgaffâr, el-Hâc Hasan b. el-Hâc Mehmed, el-Hâc Musa b. el-Hâc Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27221"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27223"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b889"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o0988"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>