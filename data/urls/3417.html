﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 404<br>Hüküm no: 473<br>Orijinal metin no: [76b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mahmud b. Abdullah’ın vakfettiği evin tasarruf hakkının eşi Hatice bt. Ahmed Efendi’ye ait olduğu</b><br><br>Mahmiye-i İstanbul’da Murad Paşa-yı Atîk mahallesinde sâkin iken bundan akdem vefât eden Mahmud Efendi b. Abdullah b. Abdurrahman’ın sulbî kebîr oğlu Mehmed Çelebi meclis-i şer‘-i şerîf-i enver ve mahfil-i dîn-i münîf-i Muhammedî’de zikr-i âtî menzile vâzı‘ü’l-yed idiği sâbit ve mütehakkik olan yine müteveffâ-yı mezbûrun zevce-i metrûkesi hâmiletü hâzihi’l-vesîka Hatice bt. Ahmed Efendi nâm hâtun mahzarında üzerine da‘vâ ve takrîr-i kelâm edip babam müteveffâ-yı mezbûr Mahmud Efendi bin seksen yedi senesi Şa‘bânü’l-mu‘azzamı’nın sekizinci günü mahalle-i mezbûrede vâki‘ bir tarafı kayyım Mehmed Çelebi mülkü ve iki tarafı merhûm İbrahim Paşa mülkü olan muhterik saray ve bir tarafı tarîk-i âm ile mahdûd büyût-ı adîdeyi müştemil mülk menzilinin süknâ ve tasarrufunu evvelâ kendi nefsine ba‘dehû zevcesi vâlidemiz Âsiye Hâtun bt. sucu Ahmed Efendi’ye ba‘de mezbûre Âsiye Hâtun’dan olan evlâdına ba‘dehû kendi evlâdına ve evlâd-ı evlâdına ba‘de’l-inkırâz Murad Paşa-yı Atîk câmi‘-i şerîfi imâmına şart ve ta‘yîn ve ol vechile vakf ve tescîl ve ol târihde Davud Paşa mahkemesinde nâibü’ş-şer‘ olan Emir Ağazâde es-Seyyid Mehmed Efendi’ye tescîl-i şer‘ ettirip hâlâ fevt oldukda ben sulbî oğlu ve benden gayrı menzil-i mezbûra mütehakkik yoğiken mezbûre Hatice menzil-i mezbûru bi gayri hakkın zabt ve tasarruf eder suâl olunup menzil-i mezbûrdan kasr-ı yed ve bana teslîme tenbîh olunmak matlûbumdur dedikde gıbbe’s-suâl mezbûre Hatice cevâbında fi’l-hakīka zevcim müteveffâ-yı mezbûr hayâtında târih-i mezkûrda menzil-i mezbûru bâlâda ketb ü tahrîr olunan minvâl üzre vakf ve tescîl etmişdi lâkin mezbûr Mahmud Efendi zikr olunan vakfının tebdîl ve tağyîrini yedinde komağile bin doksan yedi senesi Saferü’l-hayrın yirmi altıncı günü mahkeme-i mezbûrede nâibü’ş-şer‘-i şerîf olan Mehmed Emin Efendi b. el-merhûm Mahmud Efendi huzûrunda menzil-i mezbûrun süknâ ve tasarrufunu nefsinden sonra benim için zevce-i menkûham olan Hatice Hâtun bt. Ahmed Efendi’ye benden sonra şurût-ı bâkiye alâ mâ kânet mütekarrire ola deyû tebdîl-i şurût edip hâkim-i mûmâ-ileyh dahi şurût-ı zâide-i mezkûrenin sıhhat ve lüzûmuna ba‘de hükm ve husûs-ı mezbûru nâtık hüccet-i şer‘iyye tahrîr edip mezkûr Mahmud Efendi fevt oldukda menzil-i mezbûr hakk-ı meşrûtum olmağla zabt ve tasarruf ederim deyû mezkûr Mehmed Emin Efendi’nin imzâsıyla mümzâ ve hatmiyle mahtûme ve târih-i mezkûre ile müverrah hüccet-i şer‘iyye ibrâz edip mezkûr Mehmed Çelebi muvâcehesinde feth ve kırâat olundukda mazmûnu min külli’l-vücûh takrîri meşrûhuna mutâbık bulunmağın gıbbe’l-istintâk ve’l-inkâr, mezbûre Hatice Hâtun’dan takrîr-i meşrûhuna beyyine taleb olundukda udûl-i müslimîn ve sikāt-ı muvahhidîn[den] olup mahmiye-i mezbûrede Topkapısı kurbunda sâkin Abdülbâkī Efendi b. Hasan ve Mustafa Efendi b. Veli nâm kimesnelere li ecli’ş-şehâde meclis-i şer‘a hâzırân olup isre’l-istişhâd fi’l-vâki‘ işbu mezkûre Hatice’nin zevci müteveffâ-yı mezbûr Mahmud Efendi b. Abdullah b. Abdurrahman Bey doksan yedi senesi Saferü’l-hayrının yirmi altıncı günü bâlâda şerh ve beyâna tafsîl [ve] ayân olanlar minvâl üzre vakfının tebdîl ve tağyîri yedinde komağile nâib-i mezkûr Mehmed Emin Efendi b. Mahmud Efendi huzûrunda menzil-i mezbûrun süknâ ve tasarrufunu nefsinden sonra zevcesi mezbûre Hatice Hâtun’a andan sonra şurût-ı bâkiye alâ mâ kânet mütekarrire ola [deyû] tebdîl-i şurût edip nâib-i mezkûr dahi şurût-ı zâide-i mezkûrenin sıhhat ve lüzûmuna ba‘de’l-hükm işbu hüccet-i şer‘iyye tahrîr olunmuşdur biz bu husûsa bu vech üzre şâhidleriz [77a] şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebiyle ba‘de’l-hükmi’ş-şer‘î ve’l-kazâi’l-mer‘î menzil-i mezbûra müte‘allika mu‘ârazadan mezbûr Mehmed Çelebi men‘ olunup mâ vaka‘a bi’t-taleb ketb olundu. Fi’l-yevmi’l-âşir min Şa‘bâni’l-mu‘azzam li sene seb‘a ve tis‘în ve elf.<br><br><br>Şuhûdü’l-hâl: Mehmed Efendi b. Mehmed el-İmâm-ı mahalle-i mezbûre, Çukadâr Ahmed Beşe, Müezzin b. Ali Çelebi ser-bölük, İbrahim Çelebi b. Ahmed, Mustafa Çelebi b. Ahmed, el-Hâc Mustafa b. Tevekkül, Ali b. Bâli, Mehmed b. İdris. </p>          <br><a title="Önceki sayfa" style="text-decoration:none" href="./ayrmetin.php?idno=3416"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3418"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b404"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o710"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>