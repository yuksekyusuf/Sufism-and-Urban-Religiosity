﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 5 Numaralı Sicil (H. 1020-1053/M.1612-1643)<br>cilt: 23,&nbsp;sayfa: 65<br>Hüküm no: 8<br>Orijinal metin no: [4-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Cihan Hâtun’un eviyle ilgili vakfiyesi</b><br><br>Elhamdü li veliyyihî ve’s-salâtü alâ Nebiyyihî ve âlihî ve ashâbihî ecma‘în ammâ ba‘d. Havâss-ı aliyye kazâsı muzâfâtından Hasköy mahallâtından Abdüsselam mahallesinde sâkine işbu hayrât-ı hasenâtın sâhibesi fahrü’l-muhadderât Cihan Hâtun bt. Abdullah meclis-i şerî‘a-yı garrâda vakf-ı âti’l-beyâna li ecli’t-tescîl mütevellî nasb eylediği Mustafa b. Abdullah mahzarında bi’t-tav‘i’s-sâf ikrâr ve i‘tirâf eyledi ki silk-i mülkümde muntazam olup mahalle-i mezbûre[de] vâki‘ bir tarafı Meryem Hâtun mülkü ve bir cânibi Muzaffer mülkü ve bir cânibi Kasabbaşı mülkü ve bir cânibi İmâm vakf[ı]? ile mahdûd ve mümtâz olup iki bâb tahtânî ve bir bi’r-i mâ’ı ve eşcâr-ı müsmire ve gayr-ı müsmireyi müştemil mülk menzilimi cemî‘ tevâbi‘i ve levâhıkı ile hasbeten lillâhi’l-aliyyi’l-azîm ve taleben li merdâti’r-Rabbi’r-rahîm vakf-ı sahîh-i şer‘î ve habs-i sarîh-i mer‘î kılıp şöyle şart eyledi ki hayâtda oldukça menzil-i mezkûrede ben sâkine ve mutasarrıfa olup vefâtımdan sonra câriyelerim Rukiye bt. Abdullah ve Kaya bt. Abdullah nâm câriye-i müdebberelerim sâkinler olup ba‘de vefâtihim mezbûrların evlâd ve evlâd u evlâdına batnen ba‘de batnin neslen ba‘de neslin sâkinler olup mezbûrların süknâya ihtiyâçları yok ise îcâr edip icâresin alalar. Ba‘de’l-inkırâz el-iyâzü billâhi min kahri’l-feyyâz menzil-i mezkûr ecr-i misli ile hâsıl olan icâresini mahalle-i mezkûrede her kim imâm olursa ona verilip ol dahi mukābelesinde her gün üç ihlâs-ı şerîf kırâ’at edip sevâbını rûhuma hibe eyleye deyû menzil-i mezkûru ba‘de’t-tahliyeti’ş-şer‘iyye mütevellî-i merkūma teslîm ol dahi tesellüm edip sâir evkāf mütevellîleri gibi tasarruf eyledi dedikde, vâkıfe-i mezbûre[yi] ikrâr-ı meşrûhasında mütevellî-i merkūm dahi vicâhen tasdîk ettikden sonra vâkıfe-i mezbûre zimâm-ı kelâmını makām-ı âharda atf edip vakf-ı akār muktedâ-yı e’imme-i kibâr olan İmâm-ı A‘zam ve hümâm-ı efham re’y-i şerîfleri üzre eğerçi müsellem ve makbûldür velâkin onun katında lüzûmu îcâb eylemez zamâne amâne? ihtiyâr ve feth-i es‘âba? iktidârından …? deyû vakfından rücû‘ ve mütevellîden istirdâda şürû‘ ettikde mütevellî-i mezbûr da cevâb verip eğerçi hâl bast olunan minvâl üzredir fe-ammâ imâmeyn-i hümâmeyn kavl-i şerîfleri üzre sıhhat-i lüzûmdan müfârekat etmeyi[p] vakıf sahîh olıcak buyurmuşlar deyû akār-ı mezkûru teslîmden [5] imtinâ‘ ve husûmet ve nizâ‘ edip vâkıfe-i mezbûre ile hâkim-i mâ hüve’l-ahkâma murâfa‘a olup hüküm taleb eylediklerinde hâkim-i müşârun-ileyh dahi cânib-i vakfı evlâ görüp ve imâmeyn-i hümâmeyn kavl-i şerîfleri üzre sıhhat-i vakfa ve sâniyen lüzûmuna hükmedip mahkûm olmağla min ba‘d naks [ve] nakzına mecâl muhâl ve tebdîl u tağyîr mümteni‘ü’l-ihtimâl olup “fe-men beddelehû ba‘de mâ semi‘ahû fe-innemâ ismuhû alellezîne tübeddilûnehû innallâhe semî‘un alîm” ve ecrü’l-vâkıfı ale’l-hayyi’l-cevâdi’l-kerîm. Cerâ zâlike ve hurrire fî evâhiri Rebî‘ilevvel sene semânin ve selâsin ve elf.<br><br><br>Şuhûdü’l-hâl: Muzaffer b. Abdullah, Hüseyin b. Abdullah, Ahmed Çelebi el-İmâm, el-Hâc Hasan b. Abdullah er-Râcil, Ali b. ( ) muhzır, Şaban b. Abdullah, Sinan Beşe b. Abdullah er-Râcil, Yusuf b. Abdullah, (…), Mustafa b. Mehmed, Ahmed Bey b. Mehmed </p>          <br><a title="Önceki sayfa" style="text-decoration:none" href="./ayrmetin.php?idno=23235"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23237"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has005&bsm=has005b065"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has005&bsm=has005o568"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>