﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 261<br>Hüküm no: 300<br>Orijinal metin no: [50b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe Hatun bt. Abdullah’ın terekesinin varisleri arasında paylaşılması</b><br><br>Fi’l-asl vilâyet-i Rumeli’nde İştip kasabası sâkinelerinden [olup], bundan akdem Hazret-i Ebâ Eyyûb’de Hüsrev Bey mahallesinde sâkine iken fevt olan Ayşe Hâtun bt. Abdullah’ın verâseti, sadrî oğlu Mehmed’in sulbiye kızı Rukiye ile sadrî âhar oğlu Ahmed’in sulbiye kızı Hanım nâm hâtuna ve li ebeveyn karındaşı Mehmed’in sulbî oğlu Sadık’ın sulbî sagīr oğlu Osman’a münhasıra olduğu lede’ş-şer‘i’l-enver zâhir ve mukarrer oldukdan sonra hâlâ kasaba-i mezbûrda sâkine olup ve sagīr-i mezbûr Osman’ın tesviye-i umûruna kıbel-i şer‘den mansûbe vasîsi olan mezbûre Hanım tarafından husûs-ı âti’l-beyâna vekîl olduğu hasm-ı câhid-i şer‘î mahzarında şer‘an sâbit ve mahkûmun-bih olan zevci Durmuş Beşe b. Osman meclis-i şer‘-i şerîf-i enverde, müteveffât-ı mezbûrenin vasiyy-i muhtârı olmağla terekesine vâzı‘u’l-yed olan Halil Çelebi b. Hüseyin mahzarında bi’l-vekâle ikrâr-ı tâm ve takrîr-i kelâm edip, mezbûr Halil Çelebi müteveffât-ı mezbûrenin [51a] vasiyy-i muhtârı olmağla, mezbûrenin terekesinden sagīr-i mezbûr Osman ile zevcem ve müvekkilem mezbûre Hanım’a ber-mûceb-i defter-i kassâm isâbet ve intikāl eden otuz iki bin altı yüz otuz iki akçeyi ba‘de’l-kabz meblağ-ı mezbûrun üç bin dokuz yüz yirmi üç akçesin yedinde olan hüccet nâtık olduğu üzre dâyinine ba‘de’l-edâ bin akçesi dahi mesârif-i lâzımeye harc u sarf edip, vasiyy-i merkūm Halil Çelebi yedinden ancak yirmi yedi bin altı yüz otuz üç akçe bâkī kalmakla, hâlâ meblağ-ı mezbûr yirmi yedi bin altı yüz otuz üç akçeyi mezbûr Halil Çelebi tamâmen bana def‘ ve teslîm, ben dahi yedinden bi’l-vekâle ahz u kabz edip, ber-mûceb-i defter-i kassâm tereke-i müteveffât-ı mezbûreden sagīr-i mezbûr Osman ile zevcem mezbûre Hanım’a isâbet ve intikāl eden meblağ-ı mezbûrdan vasiyy-i merkūm Halil Çelebi yedinde ve zimmetinde bir akçe ve bir habbe kalmamışdır dedikde, gıbbe’t-tasdîki’ş-şer‘î, mâ vaka‘a bi’t-taleb ketb olundu. Fi’l-yevmi’l-hâmis aşer min Cumâdelâhire sene 1102.<br><br><br>Şuhûdü’l-hâl: Fahrü’l-e’imme Mustafa Efendi b. Hasan, Ahmed b. Mustafa el-müezzin, Süleyman b. Mehmed, Mehmed b. Abdusselâm, Halil b. İbrahim, Mehmed b. Hüseyin, Mehmed Ağa b. Ali, Mehmed Çavuş el-mübâşir, Ahmed b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=4040"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4042"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b261"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o487"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>