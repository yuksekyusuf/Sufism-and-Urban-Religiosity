﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 310<br>Hüküm no: 345<br>Orijinal metin no: [50b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Veli b. İskender’in vârislerinin miras evini Mehmed b. Bâli’ye satmaları</b><br><br>Fi’l-asl vilâyet-i Rumeli’nde Tırnova kazâsına tâbi‘ Burunlu nâm karye sükkânından olup medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de Aşçıbaşı mahallesinde sâkin iken bundan akdem fevt olan Veli Bey b. İskender’in verâseti zevce-i metrûkesi Cenâne bt. Abdullah ile sulbî kebîr oğlu Mehmed’e ve sulbî sagīr oğlu Mustafa’ya ve sulbiye sagīre kızı Fâtıma’ya münhasıra olduğu şer‘an zâhir ve müte‘ayyin oldukdan sonra mezbûr Mehmed asâleten ve sagīrân-ı mezbûrân Mustafa ve Fâtıma’nın tesviye-i umûrları için kıbel-i şer‘-i hatîrden mansûb vasîleri ve merkūme Cenâne tarafından husûs-ı âti’l-beyâna vekîl olup hasm-ı câhid-i şer‘î mahzarında ber nehc-i şer‘î ve tarîk-i mer‘î üzre şer‘an vekâleti olan Mustafa Bey b. Abdullah nâm kimesne vekâleten meclis-i şer‘-i şerîfde işbu râfi‘atü’l-kitâb el-Hâc Mehmed b. Bâli mahzarında her biri bi’l-asâle ve bi’l-vekâle ve bi’l-vesâye ikrâr-ı tâm ve takrîr-i kelâm edip mahalle-i mezbûrede vâki‘ bir tarafdan Taşçı el-Hâc Kasım vakfı olup Ömer Efendi b. İvaz tasarrufunda olan menzil ve bir tarafdan Tâbende kızı mülkü ve iki tarafdan tarîk-i âm ile mahdûd olup dâhiliyyesi iki bâb fevkānî oda ve iki köşk ve bir kiler ve bir matbah ve bir tahtânî odayı ve iki bi’r-i mâyı ve bir sofayı ve dehliz ve kenîfi ve mescid mukābelesinde iki bâb tahtânî ve fevkānî odaları ve bir sofayı ve dehlizi ve kuyuyu ve hâriciyyesi iki bâb fevkānî odayı ve altında ahırı ve bahçeyi ve köşkü ve kenîfi ve odunluk ve samanlığı müştemil menzil müteveffâ-yı mezbûrun mülkü olup ba‘de vefâtihî irsen verese-i merkūmeye isâbet ve intikāl edip lâkin menzil-i mezkûrun hâsılı harcına vefâ etmeyip semen-i misli ile âhara bey‘ ve semeni istirbâh olunmak sagīrân-ı mezbûrân hakkında her vechile enfa‘ ve evlâ olmağla menzil-i mezkûr sûk-ı sultânîde bundan akdem kirâren ve mirâren nidâ ve müzâyede olunup rağabât-ı nâs bi’l-külliye münkatı‘a oldukdan sonra mezbûr el-Hâc Mehmed Efendi’de elli bir bin beş yüz akçede hakk-ı karâr ile karâr edip ziyâde ile tâlib-i âhar zuhûr etmemekle menzil-i merkūmu cemî‘ tevâbi‘ ve levâhıkı ile mezbûr el-Hâc Mehmed’e semeni misli olan meblağ-ı mezbûr elli bir bin beş yüz akçeye tarafeynden îcâb ve kabûlü hâvî bey‘-i bâtt-ı sahîh-i şer‘iyye ile asâlet ve vekâlet ve vesâyetimiz hasebiyle bey‘ ve teslîm ol dahi ber vech-i muharrer iştirâ ve tesellüm ve kabûl eyledikden sonra semeni olan meblağ-ı mezkûr elli bir bin beş yüz akçeyi mezbûr el-Hâc Mehmed yedinden bi’t-tamâm ve’l-kemâl ahz ve kabz eyledik ba‘de’l-yevm menzil-i mahdûd-ı mezkûr mezbûr el-Hâc Mehmed’in mülk-i müşterâsıdır keyfe mâ yeşâ’ ve yahtâr mutasarrıfe olsun dediklerinde gıbbe’t-tasdîki’ş-şer‘î vasî-i mezbûr Mustafa Bey i‘âdetü’l-kelâm edip sagīrân-ı mezbûrânın menzil-i mezkûrda olan hisse-i şer‘iyye-i irsiyyeleri hâsılı harcına vefâ etmemekle semen-i misli ile âhara bey‘ olunmak meşrû‘ olduğuna fetvâ-yı şerîfeyi ibrâz ve feth ve kırâat olundukda Zeyd ve Amr sagīrlerin mülk menzilleri harâba teşerrüf olup hâsılı harcına vefâ etmemekle vasîleri Bekir menzil-i mezbûru semen-i misline âhara bey‘a kādir olur mu deyû istiftâ olundukda cevâb-ı bâ savâblarında olur deyû buyurulmağın mâ cerâ bi’t-taleb ketb olundu. Fi’l-yevmi’t-tâsi‘ aşer min Saferi’l-hayr li sene ihdâ ve tis‘în ve elf.<br><br><br>Şuhûdü’l-hâl: Mehmed Efendi b. Davud, Ali Efendi b. Himmet el-İmâm, Mustafa Çelebi b. İsmail el-Müezzin, Mehmed Çelebi b. Veli, Ömer Çelebi b. Münif ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15726"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15728"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b310"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o683"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>