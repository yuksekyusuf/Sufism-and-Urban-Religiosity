﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 301<br>Hüküm no: 319<br>Orijinal metin no: [62a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yusuf Efendi b. Yakub’un kızı ve varisi Ayşe bt. Yusuf’un tasarrufunda olan menzilin vakıf olduğu</b><br><br>Diyâr-ı Mısriyye kuzâtından olup Mahmiye-i Kostantıniyye’de Debbağ Yunus mahallesinde müteveffâ olan merhûm Yusuf Efendi b. Yakub’un babası mezbûr Yakub’un mevlâsı ve mu‘takı olan merhûm Vecîzâde Mustafa Efendi’nin oğlu olan merhûm Abdullah Efendi’nin oğlu olmağla müteveffâ-yı mezbûrun bi-tarîki’l-velâye vârisi olup hâlâ verâseti tarîk-i şer‘î üzere sâbite olan fahrü’l-kuzât mevlânâ Mustafa Efendi mahfil-i şer‘-i hatîrde âti’z-zikr olan menzilin bi’l-fi‘l mütevellîsi olan Ahmed Bey b. Mustafa tarafından ve müteveffâ-yı mezbûrun zevce-i metrûkesi olup menzil-i merkūma vâzı‘atü’l-yed olduğu nehc-i şer‘î üzere sâbit olan Âişe bt. Yusuf nâm hatun tarafından vech-i caî üzere husûmete vekîlleri olup vekâleti hasm-ı şer‘î-i cahid mahzarında bi-mâ hüve nehcü’s-sübût şer‘an sâbite olan mevlânâ Mehmed Efendi b. Hasan muvâcehesinde üzerine da‘vâ edip hâlâ mezbûre Âişe’nin yedinde ve tasarrufunda olup mahalle-i mezbûrede vâki‘ bir tarafı Medine-i Münevvere Vakfı’na ve bir tarafı ( ) vakfına ve iki tarafı tarîk-i âmma müntehî olup bir beyt-i süflâyı ve üç bâb beyt-i ulvîyi ve bir gurfeyi ve bir ıstablı ve kilârı ve muhavvatayı müştemil olan menzil-i mevrûsum mezkûr Yusuf Efendi’nin mülkü olup ba‘de vefâtihî rub‘u zevcesi mezkûre Âişe’ye ve selase-i erbâ‘ı bana intikāl etmiş iken hîn-i vefâtında ben hâzır olmamağla merkūme Âişe cümlesine vaz‘-ı yed etmişdir benim hisse-i mevrûsum olan selase-i erbâ‘ından kasr-ı yedine tenbîh olunmak taleb ederim dedikde gıbbe’s-suâl vekîl-i mezbûr cevâb verip fi’l-vâki‘ menzil-i merkūm müteveffâ-yı mezkûr Yusuf Efendi’nin mülk-i mahzı olup lâkin hâl-i hayâtında menzil-i mahdûd-ı merkūmu vakf-ı sahih-i mü’ebbed ile vakf edip süknâsını evvelâ kendüye ve ba‘de vefâtihî müvekkilem mezbûre Âişe’ye ba‘dehâ mezkûrenin batnen ba‘de batnin evlâdına ve evlâd-ı evlâdına ve evlâd-ı evlâd-ı evlâdına ve ba‘de’l-inkırâz Medine-i Münevvere şerefehallâhü te‘âlâ fukarâsına ve tevliyetini müvekkilim merkūm Ahmed Bey’e şart edip li-ecli’t-tescîl mütevellî nasb eylediği mesfûr Ahmed Bey’e ba‘de’t-tahliye teslîm edip ol dahi vakfiyyet üzere kabz ve tesellüm edip nice zamân vakfiyyet üzere sâkin olup bin otuz iki senesi şehri Şevvâlinde fevt oldukda zâhirde vâris-i ma‘rûfu olmamağın menzil-i mezbûrun selase-i erbâ‘ına ol zamânda beytü’l-mâl emîni olan mevlânâ Abdürrahim Efendi b. Abdullah huzûrunda vech-i meşrûh üzere vakıfdır deyü da‘vâ edip gıbbe’l-inkâr müteveffâ-yı mezbûra hâl-i sıhhatinde menzil-i mezkûru ber vech-i meşrûh vakıf ve şart edip teslîm ile’l-mütevellî eylediğini Süleyman Efendi b. el-Hâc Abdurrahman el-Kādî ve Mustafa Bey b. Ali el-cündî şehâdetleriyle emîn-i mersûm muvâcehesinde isbât edip hâkim-i müşârun-ileyh dahi ba‘de’t-ta‘dîl ve’t-tezkiye şehâdetlerini kabûl edip âlimen bi’l-hilâf menzil-i mezbûrun vakfiyyetine hüküm edip hüccet-i şer‘iyye vermişdir deyü kelimât-ı meşrûhasına mutâbıka ve müdde‘âsını nâtıka târih-i mezbûr ile muvarraha ve kassâm-ı merkūmun hat ve hatemini müştemil hüccet-i şer‘iyye ibrâz eyledikde gıbbe’s-suâl mezbûr Mustafa Efendi hüccet-i merkūmenin mazmûnunu inkâr edip vekîl-i mezbûrdan da‘vâsını mübeyyin beyyine taleb olundukda udûl-i müslimînden umdetü kuzâti’l-islâm mevlânâ Osman Efendi b. Halil ve Yusuf Bey b. Abdullah el-cündî li-ecli’ş-şehâde meclis-i şer‘a hâzırân olup fi’l-vâki‘ mütevellî-i mezbûr Ahmed Bey emîn-i merkūm muvâcehesinde kassâm-ı mezkûr huzûrunda menzil-i mersûmı nehc-i mastûr üzere vakıfdır deyü da‘vâ edip gıbbe’l-inkâr mezbûrân Süleyman Efendi ve Mustafa Bey menzil-i mezbûru müteveffâ-yı mezkûr hâl-i sıhhatinde vakf edip süknâsını evvelâ kendüye ba‘dehû mezbûre Âişe’ye ba‘dehâ merkūmenin batnen ba‘de batnin evlâdına ve evlâd-ı evlâdına ve evlâd-ı evlâd-ı evlâdına ve ba‘de’l-inkırâz Medine-i Münevvere fukarâsına şart edip ve tevliyetini mezbûr Ahmed Bey’e şart eyleyip ba‘de’t-tahliye li-ecli’t-tescîl mütevellî nasb eylediği mezkûr Ahmed Bey’e teslîm edip ol dahi tesellüm eylediğine şehâdet edip hâkim-i mezbûr dahi ba‘de’t-ta‘dîl ve’t-tezkiye şehâdetlerini kabûl edip mûcebiyle âlimen bi’l-hilâf menzil-i mezkûrun vakfiyyetine bizim huzûrumuza hüküm eyledi menzil-i mezbûr ber vech-i meşrûh vakf-ı sahîh-i lâzım-ı müsecceldir bu husûsa şâhidleriz şehâdet dahi ederiz deyü mazmûn-ı hüccet-i merkūmeye mutâbık edâ-i şehâdet-i şer‘iyye eylediklerinde gıbbe ri‘âyet-i şerâiti’l-kabûl şehâdetleri makbûle olmağın müşârun-ileyh Mustafa Efendi ta‘arruzdan men‘ olunup mâ vaka‘a gıbbe’t-taleb ketb olundu.<br><br>Hurrire fî-evâhiri Zilhicceti’l-harâm li-sene selâse ve selâsîn ve elf.<br><br>Şuhûdü’l-hâl: mevlânâ es-Seyyid Ahmed Efendi b. Mustafa el-müderris, Receb Bey b. Abdülmennân el-cündî, el-Hâc Şehabeddin kethüdâ-yı habbâzân, Fahrü’l-eimme mevlânâ Ali Efendi b. ( ), Ahmed Halife b. Şaban, Mustafa Halife b. Osman el-hatib, Mustafa b. Mustafa, Baba Arslan b. ( ), Mustafa b. Abdullah, Mahmud Efendi b. Mehmed el-kādı, Mehmed Bey b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=39610"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39612"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b301"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o376"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>