﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 393<br>Hüküm no: 264<br>Orijinal metin no: [62a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Varislerin, merhum Ahmed Beşe b. Halil’den intikal eden iki evin hisselerini, merhumun karısı Safiye ile kızı Fatma’ya sattığı</b><br><br>Mahmiye-i Galata muzâfâtından kasaba-i Kasımpaşaˈda Kulaksız Ahmed mahallesinde sâkine iken bundan akdem vefât eden Ahmed Beşe b. Halilˈin verâseti zevce-i metrûkesi Safiye bt. Abdullah ile sulbî oğulları Mehmed ve Ali ve Pir Mehmed ile sulbiye kızları Âişe ve Fatmaˈya münhasıra olup kableˈl-kısme mezbûre Ali dahi vefât edip verâseti anası mezbûre Safiyeˈye ve li-ebeveyn kız karındaşı mezbûre Âişe ve li-ebeveyn er karındaşı Pir Mehmedˈe münhasıra olup kableˈl-kısme mezbûr Pir Mehmed dahi vefât edip verâseti li-eb kız karındaşı Fatmaˈya ve Âişeˈye münhasıra olup kableˈl-kısme mezbûre Âişe dahi vefât edip verâseti anası mezbûre Safiye ile li-eb kız karındaşı Fatmaˈya münhasıra olduğu şer‘an zâhir ve müte‘ayyin oldukdan sonra işbu bâ‘isüˈl-kitâb mezbûretân Safiye ve Fatma meclis-i şer‘de takrîr-i kelâm edip müteveffâ-yı evvel mezbûr Ahmed Beşeˈnin mahalle-i mezbûrede vâki‘ bir tarafdan ba‘zan Yoğurtcuoğlu ve ba‘zan Şeyh Efendi mülküne ve bir tarafdan ba‘zan Medîne-i Münevvere Vakfıˈna ve ba‘zan makābir-i Müslimîne ve iki tarafdan yine makābir-i Müslimine müntehî zokak kapısı üzerinde bir fevkānî oda ve âna muttasıl bir matbah ve altlarında iki oda ve nîm sofalı bir kebîr fevkānî oda ve bi’r-i mâ’ı ve kenîfi ve zât-ı eşcâr-ı müsmire ve gayr-ı müsmire bağçeyi ve yine hudûd-ı mezbûrda dâhil bir fevkānî oda ve bir mikdâr arsayı müştemil birbirine muttasıl iki kıt‘a mülk menzili hâlâ yedimizde olan defter-i kassâm-ı askerî nâtık olduğu üzre on beş bin beş yüz elli iki sehimden i‘tibâr olunup sihâm-ı mezkûreden bi-hükmiˈl-münâsahatiˈş-şer‘iye beş bin dokuz yüz yirmi sehmi bana ve dokuz bin altı yüz otuz iki sehmi merkūme Fatmaˈya intikāl etmişidi elhâletü hâzihî kıbel-i şer‘den menzileyn-i mezbûreynin üzerine varılıp ba‘deˈl-keşf veˈl-müşâhede her birimizin hisse-i şer‘iyeleri ta‘yîn ve tahsîs olunmak matlûbumuzdur dediklerinde savb-ı şer‘den Mevlânâ el-Hâc Mehmed Efendi b. Hasan Efendi irsâl olunup ol dahi hâssa mi‘mârlarından Üstâd Ali b. Abdülmennan ve diğer Üstâd Ali b. Abdullah vesâir ebniye ahvâline vukūfu olan bî-garaz Müslimîn ile menzileyn-i mezbûreynin üzerine varıp mi‘mârân-ı mezbûrânın mesâha eyledikde evvelâ menzil-i kebîrin kapı üzerinde vâki‘ tûlen sekiz ve arzen altı buçuk bi-hesâb-ı terbî‘i elli iki zirâ‘ fevkānî oda ile tahtında olan oda ve matbah köşesinden mezarlık tarafında olan bi-hesâb-ı mezbûr kırk iki zirâ‘ nîm sofa bağçe nerdübânına varınca [62b] cem‘an doksan dört zirâ‘ binâ ma‘a zemîn ve sâlifüˈz-zikr kapı üzerinde olan oda civârında bi-hesâb-ı mezbûr yirmi dört zirâ‘ damlalık arsası ile nerdübânından mezarlık tarafından Yoğurtcuoğlu hânesine varınca tûlen yirmi altı ve arzen yedi zirâ‘ yirmi parmak bi-hesâb-ı mezbûr iki yüz üç zirâ‘ arsa-i hâliye ve menzil sagīr-i mezbûrun bi-hesâb-ı merkūm on dört buçuk zirâ‘ binâ ma‘a zemîn ve bi-hesâb-ı mezbûr otuz üç zirâ‘ sülüs zirâ‘ arsa-i hâliye-i merkūme Safiyeˈnin hissesine ta‘yîn ve tahsîs olundukdan sonra yine menzil-i kebîrin bi-hesâb-ı mezbûr altmış üç zirâ‘ nîm sofayı oda ve elli altı zirâ‘ matbah ve altında olan oda ve bi-hesâb-ı mezbûr yirmi sekiz zirâ‘ matbah ve oda önlerinde dehliz ki cem‘an yüz kırk yedi zirâ‘ binâ ma‘a zemîn ve Şeyh Efendi tarafında olan bi-hesâb-ı mezbûr dört yüz yirmi üç zirâ‘ arsa ve menzil-i sagīrin bi-hesâb-ı mezbûr yirmi dört zirâ‘ binâ ma‘a zemîn ve bi-hesâb-ı mezbûr elli dört zirâ‘ ve sülüsân zirâ‘ arsa-i hâliye merkūme Fatmaˈnın hissesine ta‘yîn ve tahsîs olundukdan sonra her biri kabûl ve beyinlerinde alâmât-ı fâsıla vaz‘ olundukdan sonra merkūme Safiye mezbûre Fatma mahzarında ikrâr edip benim menzil Safiyeˈde olan bi-hesâb-ı mezbûr kırk yedi buçuk zirâ‘ binâ ve arsayı ve mâlımdan iki bin iki yüz yetmiş beş akçe nakd-i mezbûr Fatmaˈya verip ol dahi sâlifüˈz-zikr kapının nısfından yine Yoğurtçuoğlu hânesine varınca tûlen yirmi altı ve arzen üç buçuk bi-hesâb-ı mezbûr doksan iki zirâ‘ arsa-i hâliyesini bana verip her birimiz vech-i muharrer üzre rızâlarımız ile kabûl eyledik min-ba‘d tafsîl mürûr ettiği üzre binâ ve arsa mülk-i mûrisimiz olmuşdur dedikde ahedühümâ âharı biˈl-müşâfehe tasdîk ettiklerini mevlânâ-yı mezbûr mahâllinde tahrîr ba‘dehû ma‘an irsâl olunan Ahmed b. Osman ile meclis-i şer‘a gelip vukû‘ı üzre inhâ etmeğin mâ vaka‘a biˈt-taleb ketb olundu.<br><br>Fiˈl-hâmis min-Recebiˈl-ferd li-sene erba‘a ve semânîn ve elf.<br><br>Şuhûdüˈl-hâl: es-Seyyid Abdülbaki Çelebi b. es-Seyyid Ahmed, Mustafa Beşe b. Muslı, Mehmed Beşe b. Hasan, Ahmed Beşe b. Osman, Hüseyin Çelebi b. Ali</p>          <br><a title="Önceki sayfa" style="text-decoration:none" href="./ayrmetin.php?idno=21327"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21329"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b393"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o966"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>