﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 338<br>Hüküm no: 411<br>Orijinal metin no: [82b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kerime Hatun’un Mehmed Efendi aleyhindeki borç ve rehin iddiasında haksız olması</b><br><br>Ma‘rûz,<br><br>Zâtı ta‘rîf-i şer‘î ile mu‘arrefe olan sâhibe-i arzuhâl Kerime Hatun mahfil-i şer‘iyyâtda arzuhâlde ismi mezkûr Mehmed Efendi muvâcehesinde mezbûr Mehmed Efendi’ye cihet-i karzdan zimmetimde deynim olan altmış altı guruş mukābelesinde sene-i sâbıkāda yüz on guruş kıymetli bir incili kuşağımı yedine irhân etmiş idim. Hâlâ meblağ-ı mezbûru kendüye edâ ile fekk-i rehin murâdımdır deyü da‘vâ etdikde mezbûr Mehmed Efendi dahi cevâbında ikrâr, lâkin müdde‘iye-i mezbûre sâlifü’z-zikr kuşağı benden ahz u kabza ve âhara bey‘e ve semeninden deyni olan meblağ-ı mezbûru bana edâ ve bâkīsini kendüye îsâle işbu hâzır bi’l-meclis zevc-i sâbıkı kuzâtdan Mehmed Efendi’yi târîh-i i‘lâm senesi Muharreminin onuncu günü tarafından vekîl etmekle ol dahi ba‘de kabûlü’l-vekâle mârru’z-zikr kuşağı benden ahz ve âhara bey‘ edip semeninden meblağ-ı mezkûru bana tamâmen edâ ve teslîm, ben dahi ahz u kabz edip bu vechile fekk-i rehin etmiş idi deyü ba‘de’d-def‘ ve’l-inkâr dâfi‘-i merkūm Mehmed Efendi ber-vech-i muharrer def‘-i mezkûrunu lede’t-tezkiye şehâdetleri makbûle olan es-Seyyid Molla Ali b. Kasım ve es-Seyyid Molla Mehmed b. Kasım nâm kimesneler şehâdetleriyle muvâcehesinde isbât etmeğin mûcebiyle müdde‘iye-i mezbûre Kerime Hatun husûs-ı mezkûr için merkūm Mehmed Efendi’ye bî-vech mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 23 min-Zilhicceti’ş-şerîfe sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42516"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42518"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b338"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o533"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>