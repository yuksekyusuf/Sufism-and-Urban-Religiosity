﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 373<br>Hüküm no: 453<br>Orijinal metin no: [79b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Seyyid Ahmed Çelebi b. Seyyid Abdülhâlik’in hür olduğu sabit olan cariye için ödediği parasının iadesi</b><br><br>Mahmiye-i İstanbul’da Emin Bey mahallesi sükkânından es-Seyyid Ahmed Çelebi b. el-merhûm es-Seyyid Abdülhâlik meclis-i şer‘-i kavîmde, yine mahalle-i mezbûre sükkânından Solak Süleyman Çelebi b. Hüseyin nâm kimesne mahzarında üzerine da‘vâ ve takrîr ve kelâm edip, mezbûr Süleyman Çelebi orta boylu açık kaşlı kara gözlü Ayşe nâm mevsûfe câriye-i memlûkesi olmak üzre bundan akdem seksen beş guruşu semen-i medfû‘a bana bey‘ ve teslîm, ben dahi ba‘de’l-iştirâ ve’t-tesellüm mevsûfe-i mezbûreyi esirci Âlime nâm hâtuna yine semen-i mezbûr seksen beş guruşa bey‘ ve teslîm, ol dahi ba‘de’l-iştirâ ve’t-tesellüm yine mezbûr seksen beş guruşa Fâtıma nâm hâtuna bey‘ ve teslîm, ol dahi ba‘de’l-iştirâ ve’t-tesellüm seksen guruş semen-i medfû‘a Esirci Mehmed nâm kimesneye bey‘ ve teslîm, ol dahi ba‘de’l-isbât ve’l-half ve’l-hükm-iştirâ ve’t-tesellüm doksan guruş semen-i medfû‘a İbrahim Beşe nâm kimesneye bey‘ ve teslîm, ol dahi iştirâ ve tesellüm ettikden sonra mevsûfe-i mezbûre kendiye vâzı‘u’l-yed olan mezbûr İbrahim Beşe yedinde iken ben vilâyet-i Rumeli’nde medîne-i Belgrad tevâbi‘inden Berkofça Kasabası re‘âyâsından hürrü’l-asl olan Şoride nâm zimmînin firâşından hâsıl ve zevcesi Dimo nâm hürretü’l-asldan mütevellide sulbiye kızı olup hürrü’l-aslım, da‘vâ ve müdde‘âsına huzûr-ı hâkimü’ş-şer‘de şuhûd-ı udûlle isbât ve hürriyetine hükm-i şer‘î lâhık olup, mezbûr İbrahim Beşe’nin kasr-ı yedine tenbîh ve sebîli tahliye olunmağın, mezbûr İbrahim Beşe dahi mürâca‘at edip mezbûr Mehmed’e semen olmak üzre medfû‘u olan meblağ-ı mezbûr doksan guruşa da‘vâ ve hükm-i hâkimü’ş-şer‘le ahz u kabz edip, ol dahi mezbûre Fâtıma’ya semen olmak üzre medfû‘u olan meblağ-ı mezbûr seksen guruşa bi hükmi’l-mürâca‘a ahz u kabz edip, ol dahi mezbûre Âlime’ye semen olmak üzre medfû‘u olan mezbûr seksen beş guruşa bi hükmi’l-mürâca‘a ahz u kabz edip, ol dahi semen deyu verdiği meblağ-ı mezbûr seksen beş guruşu mürâca‘at edip, ba‘de’l-hükm benden ahz u kabz etmekle, hâlâ ben dahi merkūm Süleyman Çelebi’ye medfû‘um olan meblağ-ı mezbûr seksen beş guruşa bi’l-mürâca‘a taleb ederim suâl olunup alıverilmesi matlûbumdur, dedikde gıbbe’s-suâl mezbûr Süleyman Çelebi cevâbından ben mevsûfe-i mezbûreyi târih-i kitâbdan dört sene mukaddem medîne-i Belgrad’da Acem Hanı’nda sâkin tâife-i tüccârdan Ali Çelebi b. Abdullah nâm kimesneden seksen beş guruş semen-i medfû‘a iştirâ ve kabz ettiğimden sonra bundan akdem mezbûr es-Seyyid Ahmed Çelebi’ye kezâlik semen-i mezbûr seksen beş guruşa bey‘ ve teslîm ve kabz-ı semen eyledim deyu ikrâr, lâkin vech-i muharrer üzre isbât-ı hürriyet eden mevsûfe-i mezbûre kendinin bi aynihâ mezbûr Ahmed Çelebi’ye bey‘ eylediği mevsûfe olduğunu inkâr edicek, müdde‘î-i mezbûrdan müdde‘âsına muvâfık beyyine taleb olundukda, udûl-i ahrâr-ı müslimînden olup mahmiye-i mezbûrede Pirinçci Sinan mahallesinde sâkin Mehmed Efendi b. Sefer ve yine zikr olunan Emin Bey mahallesi sükkânından Mustafa Beşe b. Hasan nâm kethüdâ li ecli’ş-şehâde meclis-i şer‘a hâzırân olup isre’l-istişhâd, fi’l-hakīka müdde‘î-i mezbûr es-Seyyid Ahmed Çelebi işbu mezbûr Süleyman Çelebi’den mevsûfe-i mezbûre bey‘ ve teslîm Ayşe’yi meblağ-ı mezbûr seksen beş guruş semen-i medfû‘a iştirâ ve kabz ettiğinden sonra mezbûre Ayşe’yi yine meblağ-ı mezbûr seksen beş guruş semen-i medfû‘a [bey‘], ol dahi ba‘de’l-iştirâ ve’t-tesellüm mezbûre Fâtıma’ya yine meblağ-ı mezbûr seksen beş guruş semen-i medfû‘a bey‘ ve teslîm, ol dahi ba‘de’l-iştirâ ve’t-tesellüm merkūm Mehmed’e seksen guruş semen-i medfû‘a bey‘ ve teslîm, ol dahi ba‘de’l-iştirâ ve’t-tesellüm İbrahim Beşe’ye doksan guruş semen-i makbûza bey‘ ve teslîm ol dahi iştirâ ve kabz ettiğinden sonra mevsûfe-i mezbûre Ayşe mezbûr İbrahim Beşe yedinde iken bâlâda tafsîli mürûr ettiği üzre hürrü’l-asl olduğu ba‘de’l-isbât ve’l-hükm mezbûr İbrahim Beşe merkūm Mehmed’e medfû‘u olan meblağ-ı mezbûr doksan guruşu bi hükmi’l-mürâca‘a ahz u kabz edip, ol dahi mezbûre Fâtıma’ya medfû‘u olan meblağ-ı mezbûr seksen guruşu bi hükmi’l-mürâca‘âti ahz u kabz edip, ol dahi mezbûre Âlime’ye medfû‘u olan semen-i mezbûr seksen beş guruş mürâca‘at edip, ba‘de’l-hükm ahz u kabz, ol dahi müdde‘î-i mezbûr Seyyid Ahmed Çelebi’ye medfû‘u olan semen-i mezbûr seksen beş guruşu mürâca‘at edip ba‘de’l-hükmi’ş-şer‘î ahz u kabz eylediği mevsûfe-i mezbûreyi bi aynihâ işbu merkūm Süleyman Çelebi’nin müdde‘î-i mezbûr es-Seyyid Ahmed Çelebi’ye meblağ-ı mezbûr seksen beş guruş semen-i medfû‘a bey‘ ve teslîm ve kabz-ı semen eylediği mevsûfe-i mezbûre Ayşe’dir, biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye ettiklerince ba‘de’t-ta‘dîl ve’t-tezkiye şehâdetleri makbûl olmağın, mûcebince ba‘de’l-hükm ve’t-tenbîh mâ vaka‘a bi’t-taleb ve’l-ibtiğā ketb ü imlâ olundu. Fi’l-yevmi’r-râbi‘ ve’l-ışrîn min Cumâdelâhire li sene 1102.<br><br><br>Şuhûdü’l-hâl: İbrahim Çelebi b. Ahmed, Mustafa b. Şaban, el-Hâc Siyavuş b. Abdullah, Abdullah Efendi el-kâtib, Hoca Mehmed Efendi el-kâtib, Nasuh b. Hasan, Musa Çelebi b. Mehmed, el-Hâc Ali b. Abdullah, Muharrem b. Mehmed, Osman b. Hasan, Ali b. Bâli ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=4193"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4195"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b373"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o458"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>