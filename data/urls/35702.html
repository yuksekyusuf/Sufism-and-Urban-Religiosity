﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 77<br>Hüküm no: 27<br>Orijinal metin no: [6b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tabancacı esnâfı kethüdâsı Ali Bey b. Mehmed’in tabancacı dükkânını Ahmed Ağa b. Halil ile Şerife Atiyetullah Hanım bt. Osman’a satması</b><br><br>Tabancacı mübâya‘ası 10000 guruş, nüshateyn<br><br>Âsitâne-i sa‘âdet-âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahmiye-i İstanbul’da Çarşamba Pazarı kurbünde Kumrulu Mescid nâm-ı diğer Mimar Sinan mahallesinde sâkin tabancacı esnâfı kethüdâsı Ali Bey b. Mehmed meclis-i şer‘-i şerîf-i lâzımü’t-teşrîfde mahrûse-i Galata’ya muzâfe kasaba-i Tophane’de Cihangir mahallesinde sâkin esnâf-ı merkūmenin kethüdâ vekîli işbu bâ‘isü’l-kitâb Ahmed Ağa b. Halil ve yine kasaba-i merkūmede Muhyiddin mahallesinde sâkine Kolağası Ali Ağa zevcesi zâtı ta‘rîf-i şer‘î ile mu‘arrefe olan işbu bâ‘isetü’l-vesîka Şerife Atiyetullah Hanım bt. Osman mahzarlarında esnâf-ı merkūmeden Mehmed Ağa b. Salih ve es-Seyyid Mehmed Lütfü Efendi b. es-Seyyid Mehmed Said ve Mustafa Ağa b. İsmail hâzır oldukları hâlde ikrâr-ı tâm ve takrîr-i kelâm edip mahmiye-i mezbûrede Parmakkapı nâm mahalde tabancacılar sûkunda kâin bir tarafdan mukaddemâ Mehmed Ağa ve el-yevm kāimmakām el-Hâc Mustafa Bey dükkânı ve bir tarafdan mukaddemâ Bilal Ağa ve el-yevm Âişe Hatun dükkânı ve bir tarafdan Yolgeçen Hân’ı demekle arîf han ve taraf-ı râbi‘i tarîk-i âm ile mahdûd Hoca Pîrî Vakfı’ndan olarak şehriye otuz akçe icâre-i müecceleli kadîm bir bâb tabancacı dükkânı Âişe Hatun bt. Abdullah’ın bâ-temessük-i mütevelli bi’l-icâreteyn taht-ı tasarrufunda ve dükkân-ı mahdûd-ı mezkûr derûnunda mevcûd olup yedlerinde olan sûret-i fermân-ı âlîde mukayyed gediklerden beyne’l-esnâf tabancacı gediği ta‘bîr olunur bâ-defter-i müfredât âlât-ı lâzime-i ma‘lûme dahi yedimde olup bin iki yüz elli altı senesi Zilka‘de’ş-şerîfesinin dokuzuncu günü târihiyle müverrah ve ol târihde Rumeli kādıaskeri olan Abdülhak Efendi merhûmun hatemini hâviye işbu bir kıt‘a bir kıt‘a i‘lâm-ı şer‘î mûcebince akd-i âti’z-zikrin sudûruna değin müstakillen yedimde mülk ve hakkım olup hattâ esnâf-ı hâzirûn-ı merkūmûn dahi benim ber-vech-i muharrer âlât-ı gedik-i mezkûr mülküm olduğunu huzûr-ı şer‘-i şerîfde ihbâr etmeleriyle el-hâletü hâzihî ben ber-minvâl-i muharrer mâlik olduğum âlât-ı gedik-i mezkûru tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûrân Ahmed Ağa ve Atiyetullah Hanım’a on bin guruşa ale’l-iştirâki’s-seviy bey‘ ve temlîk ve teslîm eylediğimde onlar dahi ber-minvâl-i muharrer seviyyen iştirâ ve temellük ve tesellüm ve kabz u kabûl edip semeni olan meblağ-ı mezkûr on bin guruşu seviyyen bana def‘ u teslîm eylediklerinde ben dahi yedlerinden bi’t-tamâm ve’l-kemâl ahz u kabz edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile ibrâ vü ıskāt ve her birimiz ber-minvâl-i muharrer âharın ibrâsını kabûl eyledik, ba‘de’l-yevm âlât-ı gedik-i mezkûrde benim aslâ ve kat‘â alâka ve medhalim kalmayıp mezbûrân Ahmed Ağa ve Atiyetullah Hanım’ın seviyyen mülk-i müşterâları ve hakk-ı sırfları olmuşdur dedikde gıbbe’t-tasdîki’ş-şer‘î mâ vaka‘a bi’t-taleb ketb olundu.<br><br>Fî 25 Zilhicce sene 1278<br><br>Şuhûdü’l-hâl: Muhzır Süleyman Ağa b. ( ), Muhzır Mustafa Ağa b. ( ), Muhzır el-Hâc Salih Ağa b. ( ), Muhzır Feyzullah Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35701"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35703"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b077"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o417"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>