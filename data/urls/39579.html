﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 275<br>Hüküm no: 287<br>Orijinal metin no: [55b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Cabi İskender Vakfı’ndan olan menzilin Mehmed Çavuş b. Mehmed’e icar edildiği</b><br><br>Mahmiye-i İstanbul’da Mi‘mâr Kemal mahallesinde imâm olup meşrûtiyyet üzere mahalle-i merkūmede vâki‘ Câbî İskender Vakfı’na bi’l-fi‘l mütevellî olan İsmail Efendi b. Ali mahfil-i kazâda menzil-i âti’z-zikre hâlâ vâzı‘u’l-yed olduğu nehc-i şer‘î üzere sâbit olan Mehmed Çavuş b. Mehmed mahzarında üzerine da‘vâ edip vakf-ı mezkûrdan olup mahalle-i merkūmede vâki‘ bir tarafı merhûm Nişancı Paşa Vakfı ve bir tarafı Mehmed Çavuş mülkü ve iki tarafı vakf-ı mersûm ile mahdûd olan menzil bundan akdem yevmî dört akçe ücret-i müeccele-i müşâhede ile mezbûr Mehmed Çavuş’un tasarrufunda olup lâkin işbu hâzır fi’l-meclis Derviş İlâhî Efendi b. ( ) menzil-i mezbûru on bin akçe ücret-i mu‘accele ve yine yevmî dörder akçe ücret-i müeccele ile istîcâra râgıb olmağın vech-i mezbûr üzere ücret-i mu‘accele ve müeccele ile gurreti şehri Zilka‘de’den merkūm Derviş İlâhî Efendi’ye tevliyetim hasebiyle îcâr etmiş idim hâlâ târih-i kitâb günü şehri mezbûrun gurresi olmağın menzil-i merkūmu tahliye edip teslîm etmek için tenbîh olunmak taleb ederin dedikde gıbbe’s-suâl mesfûr Mehmed Çavuş cevâbında fi’l-hakīka menzil-i mezbûr vakf-ı mersûmdan olup lâkin sâbıkā vakf-ı mezkûrun mütevellîsi olan Müfessir Mahmud Efendi b. Zekeriya nâm kimesne bin dokuz senesi Zilhicce’sinin evâhirinde benim yedimden vakıf için üç bin altı yüz akçe ücret-i mu‘accele alıp kabz eyledikden sonra yevmî dört akçe icâre-i müeccele ile bana îcâr ve teslîm edip ben dahi istîcâr ve tesellüm eyledim deyü kelimât-ı meşrûhasına mutâbık ve târih-i mezbûr ile muvarrah merkūm Mahmud Efendi’nin hat ve hatemini müştemil temessük ibrâz eyledikde gıbbe’l-inkâr ve akībe’l-istişhâd udûl-i müslimînden mahmiye-i mezbûrede Keçeci Pîrî mahallesi sâkinlerinden Ali Ağa b. Mustafa el-Müteferrika ve Çavuşbaşı mahallesi ahâlîsinden Mehmed Çavuş b. Handan ve Cafer b. Abdullah nâm kimesneler li-ecli’ş-şehâde hâzırûn olup fi’l-vâki‘ târih-i mesfûrda merkūm Mahmud Efendi vakf-ı mezbûrun mütevellîsi iken merkūm Mehmed Çavuş’un yedinden vakıf için üç bin altı yüz akçe ücret-i mu‘accele alıp kabz eyledikden sonra menzil-i mezkûru yevmî dört akçe ücret-i müeccele ile tevliyeti hasebiyle mezkûr Mehmed Çavuş’a îcâr ve teslîm edip ol dahi istîcâr ve tesellüm edip yedine hat ve hatemini müştemil temessük verdi bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olup bu makūle ücret-i mu‘accele ve müeccelesi olan menzil müste’cir yedinden alınmak memnû‘ olmağın yedinde ibkā olundu.<br><br>Tahrîren fî-gurreti Zilka‘deti’ş-şerîfe li-sene selâse ve selâsîn ve elf.<br><br>Şuhûdü’l-hâl: el-Hâc Mahmud b. el-Hâc Süleyman, Mahmud Çelebi b. Sefer, Hasan Çavuş b. Abdullah, Mustafa Bey b. Mehmed el-cündî, Kurd Halife b. Abdullah el-müezzin.</p>          <br><a title="Önceki sayfa" style="text-decoration:none" href="./ayrmetin.php?idno=39578"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39580"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b275"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o382"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>