﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 286<br>Hüküm no: 234<br>Orijinal metin no: [58b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hassa bostancılarından Bahçıvan Arnavud Hasan’ın beytülmâla kalan terekesinin Vâlidesarayı Ustası Seyyid Ali Ağa’ya satılması</b><br><br>Fi’l-asl vilâyet-i Rumeli’nde Tepedelen kazâsına tâbi‘ Çubuk karyesinde hâlâ sâkin olup bundan akdem vefât eden Hadîka-i Hâssa bostanîlerinden Bağçevân Arnavud Hasan b. Hüseyin’in zâhirde vâris-i ma‘rûfu olmayıp terekesi cânib-i beytülmâla âid olmağla tâife-i mezbûrûnun bâ-hatt-ı hümâyûn-ı şevket-makrûn beytülmâlını kabza meʼmûr olan iftihârü’l-havâs ve’l-mukarrabîn muʻtemedü’l-mülûk ve’s-selâtîn hâlâ bi’l-fi‘il bostancıbaşı sa‘âdetlü Hüseyin Ağa b. Mustafa taraf-ı bâhirü’ş-şereflerinden husûs-ı âti’l-beyânda beyʻa sâbitü’l-vekâle vekîlleri Çukadâr el-Hâc Yusuf Ağa b. Abdullah medîne-i Hazret-i Eyüb’de meclis-i şer‘-i şerîf-i enverde hâlâ Vâlide Sarayı ustası işbu râfiʻü’l-kitâb fahrü’l-akrân es-Seyyid Ali Ağa b. Mus[tafa] mahzarında bi’l-vekâle ikrâr-ı tâm ve takrîr-i kelâm edip müteveffâ-i mezbûrun Havâss-ı Refîʻa kazâsında Topkapısı hâricinde Bayrampaşa’da (…) bostanı demekle ma‘rûf bostan derûnunda mezrû‘ sebzevât ve sâir âlât-ı bostandan nısf hisse müteveffâ-i mezbûrun olmağla nısf hisse-i mezkûreyi Bağçevânlar Kethüdâsı Ahmed Ağa ve yiğidbaşıları ve sâir bağçevân ustaları beynlerinde müzâyede olundukda ragabât-ı nâs bi’l-külliye münkatıʻa oldukdan sonra mezbûr es-Seyyid Ali Ağa usta ağa üzerinde on dokuz bin elli akçede karâr edip ziyâde ile tâlib-i âhar zuhûr etmeyip ve meblağ-ı mezbûr hisse-i mezkûrenin el-yevm semen-i misli olduğunu zeyl-i vesîkada muharrerü’l-esâmî Müslimîn ihbârıyla lede’ş-şer‘i’l-enver zâhir ve mukarrer oldukdan sonra tarafeynden îcâb ve kabûlü hâvî ve şürût-ı müfsideden ârî bey‘-i bâtt-ı sahîh-i şer‘î ile mezbûr es-Seyyid Ali Usta Ağa’ya semen-i misli o[lan] [59a] meblağ-ı mezbûr on dokuz bin elli akçeye bi’l-vekâle beyʻ ve temlîk ve teslîm eylediğimde ol dahi ber-vech-i muharrer iştirâ ve temellük ve tesellüm ve kabûl ve kabz eylediğinden sonra semen-i misli olan meblağ-ı mezbûr on dokuz bin elli akçeyi mezbûr es-Seyyid Ali Usta Ağa yedinden bi’l-vekâle ahz u kabz eyledim, baʻde’l-yevm nısf hisse-i mezkûre merkūm es-Seyyid Ali Usta Ağa’nın mülk-i müşterâsı ve hakk-ı sırfı olmuşdur, keyfe mâ yeşâ ve yahtâr mutasarrıf olsun dedikde gıbbe’t-tasdîki’ş-şerʻî mâ-vaka‘a bi’t-taleb ketb olundu.<br><br>Fi’l-yevmi’t-tâsiʻ ve’l-ışrîn min-Saferi’l-hayr li-sene tisʻa ve hamsîn ve mi’e ve elf.<br><br>Şuhûdü’l-hâl: Bağçevânlar Kethüdâsı Ahmed Ağa b. Mehmed, Ali Beşe b. İbrahim, Mustafa Beşe b. Hasan, Ömer b. Hasan, Aydın Beşe b. Ali, Vâlide Saray Ser-bölük Ahmed Ağa b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=16847"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16849"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b286"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o437"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>