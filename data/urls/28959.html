﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 704<br>Hüküm no: 543<br>Orijinal metin no: [186a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sâî taifesinin ihtiyarları marifetiyle vekil tayin edilen Ebubekir’e dışardan müdahalede bulunulmaması</b><br><br>Düstûr-ı mükerrem müşîr-i müfahham nizâmü’l-âlem müdebbiru umûri’l-cumhûr bi’l-fikri’s-sâkıb mütemmimü mehâmmü’l-enâm bi’r-re’yi’s-sâib mümehhidü bünyânü’d-devlet ve’l-ikbâl müşeyyidü erkâni’s-sa‘âdeti ve’l-iclâl el-mahfûfu bi-sınûfi avâtıfi’l-meliki’l-a‘lâ Âsitâne-i sa‘âdetimde Sadâret-i uzmâ ve vekâlet-i kübrâ kāimmakāmı olan vezîrim Osman Paşa -edâmallâhu te‘âlâ iclâlehû- ve a‘lemü’l-ulemâi’l-mütebahhirîn efdalü’l-fudalâi’l-müteverri‘în yenbû‘u’l-fazl ve’l-yakīn keşşâfü’l-müşkilâti’d-dîniye hallâlü’l-mufassalâti’l-yakīniye miftâhu künûzi’l-hakāyık messâhu rumûzi’d-dekāyık el-mahfûfu bi-sınûfi avâtifi’l-meliki’l-a‘lâ Anadolu kādıaskerliği pâyesiyle İstanbul kadısı olan Mevlânâ Abdullah -edâmallâhu te‘âlâ fezailehû- tevkī‘-i refî‘-i hümâyûn vâsıl olucak ma‘lûm ola ki Ebûbekir nâm kimesne Ordu-yı hümâyûnuma arzuhâl edip mahmiye-i İstanbul’da vâki‘ sâ‘îlerin üzerine tâife-i mezbûrenin ihtiyârların ma‘rifetiyle vekîl nasb olunup yedine cânib-i şer‘den hüccet-i şer‘iye ve hâssa tahtırevâncıbaşı kıdvetü’l-emâsil ve’l-akrân Hacı Mehmed -zîde kadrühû- tarafından dahi âhardan dahl olunmaya deyü memhûr temessük verilmek mûcebince amel olunup âhardan müdâhale olunmamak bâbında hükm-i hümâyûn recâ etmeğin memhûr temessükü mûcebince amel olunmak emrim olmuşdur. Buyurdum ki, hükm-i şerîfimle vusûl buldukda bu bâbda sâdır olan emrim üzere amel ve hüccet-i şer‘iye ve memhûr temessüke nazar edip göresin arz olunduğu üzere mahmiye-i mezbûrede sâ‘îlerin üzerlerine tâife-i mezbûrenin ihtiyârları ma‘rifetiyle bunu vekîl nasbedip yedine cânib-i şer‘den hüccet-i şer‘iye ve hâssa tahtırevancıbaşı mezbûr tarafından memhûr temessük verilmiş ise temessükü mûcebince amel olunup âhardan bir ferdi bunun vekâleti umûruna dahl ü ta‘arruz etdirmeyesin min-ba‘d şer‘-i şerîf ve hüccet-i şer‘iye ve memhûr temessüküne ve emr-i hümâyûnuma muhâlif kimesneye iş etdirmeyesin şöyle bilesin, alâmet-i şerîfe i‘timâd kılasın.<br><br>Tahrîren min-evâhiri Şevvali’l-mükerrem li-sene seb‘a ve mie ve elf.<br><br>Be-yurd-ı sahrâ-yı Edirne.</p>          <br><a title="Önceki sayfa" style="text-decoration:none" href="./ayrmetin.php?idno=28958"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28960"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b704"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o730"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>