﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 821<br>Hüküm no: 1071<br>Orijinal metin no: [128b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Perizat bt. Abdullah’ın, Ahmed ve İvaz Giray’ın anneleri Gevherhan’ın âzatlı câriyesi olduğundan terekesinin bunlara verilmesi</b><br><br>Vilâyet-i Rumeli’nde Yanbolu kazâsına tâbi‘ Abdullahköyü nâm karye sükkânından Ahmed Giray ve İvaz Giray ibney merhûm Mehmed Giray nâm sultanların taraflarından husûs-ı âti’l-beyâna vekâlet iddi‘â eden râfi‘ü’l-kitâb Mustafa Bey b. Halil nâm kimesne dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i şerîfde bi’l-fi‘l şıkk-ı evvel defterdârı kāimmakāmı olup mahmiye-i İstanbul’da Keçeci mahallesinde sâkin iken bundan akdem vefât eden Perizat bt. Abdullah nâm hâtunun vârisi olmamak zu‘mu ile beytülmâl için terekesine vâzı‘ü’l-yed olan emîrü’l-ümerâ’i’l-kirâm Mehmed Paşa mahzarında üzerine da‘vâ ve takrîr-i kelâm edip mûmâ-ileyhimâ Ahmed Giray ve İvaz Giray’ın babaları merhûm-ı mezbûrun müteveffât vâlidesi Gevherhan Nesîme nâm hâtunun müteveffât-ı mezbûre Perizat câriye mu‘tekâsı olup verâseti usûbet-i sebebiye cihetinden mûmâ-ileyhimâ Ahmed Giray ve İvaz Giray’a münhasıra ve mûmâ-ileyhimâ Ahmed Giray ve İvaz Giray müteveffât-ı mezbûre Perizat’ın terekesini vâzı‘ü’l-yed olanlardan ahz u kabza ve kendilere îsâle ve kabz ve îsâl mütevakkıf olduğu umûrun küllîsine taraflarından beni vekîl ve menâblarına nâib nasb etmekle suâl olunup müteveffât-ı mezbûre Perizat’ın terekesini bana teslîme müşârün-ileyh Mehmed Paşa’ya tenbîh olunmak matlûbumdur dedikde, gıbbe’s-suâl ve’l-inkâr müdde‘î-i mezbûrdan müdde‘âsını mübeyyine beyyine taleb olundukda karye-i mezbûre ahâlîsinden Abdurrahman b. Ramazan ve Yusuf b. Abdullah nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mûmâ-ileyhimâ Ahmed Giray ve İvaz Giray babaları merhûm-ı mezbûr Mehmed Giray’ın müteveffât vâlidesi Gevherhan Nesîme nâm hâtunun müteveffât-ı mezbûre Perizat câriye-i mu‘tekâsı olup verâseti usûbet-i sebebiye cihetinden mûmâ-ileyhimâ Ahmed Giray ve İvaz Giray’a münhasıradır gayrı vârisi ve terekesine âhar müstahıkkı olduğu ma‘lûmumuz değildir, mûmâ-ileyhimâ Ahmed Giray ve İvaz Giray müteveffât-ı mezbûre Perizat’ın terekesini vâzı‘ü’l-yed olanlardan taleb ve ahz u kabza ve kendilerine îsâle ve kabz ve îsâl mütevakkıf olduğu umûrun küllîsine taraflarından bizim huzûrumuzda müdde‘î-i mezbûru vekîl ve menâblarına nâib nasb ve ta‘yîn eylediler, bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olup mûcebince mûmâ-ileyhimâ Ahmed Giray ve İvaz Giray’ın vech-i muharrer üzre verâsetlerine ve müdde‘î-i mezbûrun vekâletine hükm olundukdan sonra mezbûre Perizat’ın terekesini müdde‘î-i mezbûra teslîme müşârün-ileyh Mehmed Paşa’ya tenbîh olunmağın mâ hüve’l-vâki‘ bi’t-taleb ketb olundu. Fi’l-yevmi’l-hâdî ve’l-ışrîn min Şevvâli’l-mükerrem li sene seb‘a ve seb‘în ve elf.<br><br><br>Şuhûdü’l-hâl: Umdetü erbâbi’t-tahrîr ve’l-kalem Ebûbekir Efendi Tezkireci-i evvel, zahrü erbâbi’t-tahrîr ve’r-rakam Mustafa Efendi Tezkireci-i sânî, zahrü’l-emsâl İsmail Ağa Serçavuşân, Eyüb Ağa.</p>          <br><a title="Önceki sayfa" style="text-decoration:none" href="./ayrmetin.php?idno=2228"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2230"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b821"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0901"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>