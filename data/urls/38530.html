﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 163<br>Hüküm no: 150<br>Orijinal metin no: [32b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kasabbaşı Seyyid Ali Efendi’nin Tahtakale çiftliği ve Gül Mehmed Yurdu isimli çiftlik ve tarlalarını Osman Ağa’ya satması</b><br><br>Çiftlik Tarla, ma‘lûme<br><br>Mahmiye-i İstanbul’da Süleymaniye kurbünde sâkin sâbıkā Kasabbaşı es-Seyyid Ali Efendi b. Ahmed tarafından husûs-ı âti’l-beyânda vekîl olduğu Hüseyin Ağa b. Mehmed ve Hasan Ağa b. ( ) şehâdetleriyle sâbit olan Mehmed Salih Ağa b. Mehmed Ârif meclis-i şer‘-i şerîf-i enverde işbu bâ‘isü’l-vesîka Osman Ağa b. Ebâbekir mahzarında bi’l-vekâle ikrâr-ı tam ve takrîr-i kelâm edip müvekkilim mûmâ-ileyhin malı olup Havâs-ı refî‘a kazâsına muzâfe Çekmece-i sagīr nâhiyesine tâbi‘ Tahtakale karyesinde vâki‘ Gül Mehmed Yurdu ve Tahtakale Çiftliği demekle arîf her biri lede’l-ahâli ve’l-cîrân ma‘lûmü’l-hudûd bir bâb mülk menzil arsası ve bir kebîr anbar ve bir samanhâne ve bir ahır ve bir matbah ve bir sundurma ve bir harman yerini bin iki yüz kırk bir senesi <<hâmilü’r-rakīm olan>> selh-i Zilhiccesi târihiyle müverrah ve târih-i mezkûrda Mahmudpaşa Mahkemesinde nâibü’ş-şer‘ olan Emin Efendizâde es-Seyyid Nuri Efendi’nin imzâsıyla mümzâ ve hatmiyle mahtûme bir kıt‘a hüccet-i şer‘iye nâtık olduğu üzere merkūm Osman Ağa’ya semen-i ma‘lûm ve makbûza bi’l-vekâle bey‘ ü temlik ve çiftlik-i mezkûra teba‘iyetle zirâ‘at ve hırâset olunur mevâzi‘-i adîdede kâin herbiri lede’l-ahâli ve’l-cîrân ma‘lûmü’l-hudûd yedi kıt‘a temessük ile bâ-tapu taht-ı tasarrufunda olan tarlalarını bedel-i ma‘lûm ve makbûza târih-i mezkûrda bâ-ma‘rifet-i sâhib-i arz bi’l-vekâle ferâğ ve tefvîz ve her birlerini mahâllinde zabta tarafımdan merkūmu taslît eylediğimde ol dahi ber-vech-i muharrer iştirâ ve temellük ve tefvîz ve kabûledip ol-vechile emlâk-ı muharrere-i mezkûre târih-i mezbûrdan beri merkūm Osman Ağa’nın emlâk-ı müşterâsı ve sâlifü’l-beyân tarlalar dahi dâhil-i havza-i tasarrufu olup müvekkil-i mûmâ-ileyhin târih-i mezbûrdan beri kat‘a alâka ve medhali kalmamağla mebî‘-i mezkûrun tağrîr ve gabnine müte‘allika da‘vâdan her birimiz âharın zimmetini <<ibrâ ve iskāt>> bi’l-asâle ve bi’l-vekâle ibrâ ve iskāt ve her birimiz ber-vech-i meşrûh âharın ibrâsını kabûl eyledik dedikde gıbbe[‘t-tasdîki’ş-şer‘î mâ-vaka‘a bi’t-taleb ketb olundu.]<br><br>Fî 8 R sene [1]242<br><br>Şühûdü’l-hâl: Ali Çelebi el-muhzır, Süleyman Efendi, Bezzâzistânî İsmail Ağa b. Mehmed, Mehmed Çelebi el-muhzır, Kapıçukadârı Halil Ağa, Emin Çelebi el-muhzır.</p>          <br><a title="Önceki sayfa" style="text-decoration:none" href="./ayrmetin.php?idno=38529"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38531"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b163"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o536"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>