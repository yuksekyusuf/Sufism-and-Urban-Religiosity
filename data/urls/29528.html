﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 239<br>Hüküm no: 237<br>Orijinal metin no: [106-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şehzadebaşı Camii Kayyumbaşısı Mehmed Efendi’ye verilen bahşişlerden kayyum ve tabaka kayyumu olan Mehmed’e de hisse verilmesi</b><br><br>Şehzâde Câmi‘-i şerîfinin Tabaka Kayyûmbaşılığı Nizâmı<br><br>Ma‘rûz,<br><br>Şehzâde Câmi‘-i şerîfinde yevmî üç akçe ile kayyûm ve iki akçe ile tabaka kayyûmu ve imâret ta‘âmcılığı cihetlerine mutasarrıf olan sâhib-i arzuhâl es-Seyyid Mehmed Çarşamba günü Arz Odası’nda Haremeyn-i muhteremeyn müfettişi efendi dâ‘îleriyle huzûr-ı âlîlerinde akdolunan meclis-i şer‘-i hatîrde câmi‘-i mezkûrda kayyûmbaşı olan Mehmed Efendi mahzarında tabaka kayyûmluğu vazîfe-i mezkûre ile bâ-berat üzerinde iken mezbûr Mehmed Efendi bana zabt etdirmeyip miftâhını kendi kabz ve tabaka-i mezkûreye ba‘zı kimesneler eşyâ getirip vaz‘ ve îdâ‘ ve mezbûr kayyûmbaşıdan istihfâz edip ve birer mikdâr akçe vermeleriyle verdikleri akçe bana âid iken mezbûr bi-gayrı hakkın ahz eder deyü da‘vâ, lâkin mezbûr es-Seyyid Mehmed kendi hâlinde olmayıp mezbûr kayyûmbaşısının yedinde olan müte‘addid i‘lâmlar mantûklarınca altmış üç senesinde Müfettiş-i Evkāf-ı Haremeyn Nimetullah Efendi huzûrunda babası es-Seyyid Ahmed zamânında husûs-ı merkūm için murâfa‘a ve mezbûr es-Seyyid Ahmed şer‘an men‘ olunup ve yine târîh-i mezbûrda tekrâr murâfa‘a olup hadîdü’l-lisân olmağla hademe-i câmi‘-i mezkûrun ırzlarını kelimât-ı şenî‘a ile hetk ve ta‘cîz ve hizmet-i mezkûreden men‘le te’dîb olunup ba‘dehû altmış yedi senesinde tekrâr murâfa‘a ve gerek babasından ve gerek mezbûr es-Seyyid Mehmed’den emniyetleri olmadığını ihbâr ve husûs-ı mezkûr için mu‘ârazadan men‘ olunup ve iki buçuk ay mukaddem dahi Sadr-ı rum sa‘âdetlü semâhatlü efendi hazretleri Haremeyn müfettişi efendi dâ‘îleriyle tekrâr murâfa‘alarında hademe-i câmi‘-i şerîf-i mezbûr es-Seyyid Mehmed’in akvâl ve ef‘âlinden emn ü rahatları olmamağla teşekkî ve fî-mâ-ba‘d kendi hâlinde olmak şartıyla tarafından hizmetlerini rü’yete oğlu es-Seyyid Abdullah’ı tevkîl ve hademe-i mezbûreyi te’mîn eylediği musarrah olduğundan mâ‘adâ mezbûr kayyûmbaşıya vedâyi‘-i mezkûre zımnında verilen akçe hîle makūlesinden olmağla ol akçeyi iddi‘â şer‘an mesmû‘a olmayıp ve selâtîn cevâmi‘inde ol makūle vedî‘alar kayyûmbaşılara teslîm oluna [107] gelip mezbûr es-Seyyid Mehmed vech-i meşrûh üzere mü’temen olmamağla ibâdullahın eşyâsı mezbûre teslîm olunmak re’y-i sevâb dahi olmayıp lâkin husûs-ı mezkûru yine da‘vâya tasaddî etmemek şartıyla kayyımbaşılara verilen akçeden mezbûra hisse tarh ve tatyîb olunmak üzere mürüvveten? re’y buyrulmağla vech-i meşrûh üzere kayyûmbaşı aldığı akçeden mezbûra dahi hisse vermek üzere beynleri tevfîk olunup kat‘-ı nizâ‘ eyledikleri bi’l-iltimâs huzûr-ı âlîlerine i‘lâm olundu.<br><br>Fî 8 min-Safer sene 1180</p>          <br><a title="Önceki sayfa" style="text-decoration:none" href="./ayrmetin.php?idno=29527"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29529"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b239"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o593"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>