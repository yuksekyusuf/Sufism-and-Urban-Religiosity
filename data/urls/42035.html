﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 484<br>Hüküm no: 505<br>Orijinal metin no: [123b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tırhala’nın Baklalı ve Porta nahiyelerinin ihtisâb ve ihzariye vergilerini iltizama alanlar arasındaki anlaşmazlığın Kapıcıoğlu Süleyman lehine sonuçlandığı</b><br><br>Kapıcıoğullarından olup vilâyet-i Rumeli’nde Tırhala kazâsı nevâhîsinden Baklalı ve Porta nâhiyesinin ihtisâb [ve] ihzâriyesine berat-ı âlişân ile mutasarrıf olan bâ‘isü’l-kitâb Süleyman b. Hüseyin nâm kimesne mahmiye-i İstanbul’da meclis-i şer‘-i hâtîrde Ali b. Hüseyin ve Turhan b. Ahmed nâm kimesneler mahzarlarında üzerlerine da‘vâ ve takrîr-i kelâm edip berat-ı âlişân ile mutasarrıf olduğum mârrü’z-zikr nâhiyelerin ihtisâb ve ihzâriyesini bin yüz on beş senesi Recebi gurresinden bir sene tamâmına değin zabt etmek üzere İbrahim b. Mehmed vesâtetiyle otuz yedi guruşa der-uhde ve iltizâm onlar dahi ber-vech-i iştirâk iltizâm ve kabûl edip bedel-i iltizâmından ancak yirmi yedi guruşunu bana def‘ ü teslîm ben dahi ahz u kabz eylediğimden sonra mezbûrân zikr olunan ihtisâb ve ihzâriyeyi zabt ve mahsûlât-ı rüsûmâtından ol mikdâr akçe ahz u kabz etmişler iken sâlifü’l-beyan ihtisâb ve ihzâriye sene-i mezbûre Recebi evâsıtından âhara tevcîh olunup bize zabtı müyesser olmadı deyü bana medfû‘ları olan meblağ-ı merkūmu hâkim-i muvakkı‘-ı sadr-ı kitâb huzûrunda benden da‘vâ ben dahi ol târîhde mezbûrânın mârrü’z-zikr ihtisâb ve ihzâriyeyi zabt ve mahsûlâtını kabz eylediklerini isbâtdan âciz ve mezbûrân tahlîf olunup meblağ-ı merkūm yirmi yedi guruşu hükm-i hâkim-i mûmâ-ileyh ile mezbûrâna def‘ ü teslîm etmişidim hâlâ ben husûs-ı mezbûru isbâta kādir olmağla meblağ-ı merkūmu yine mezbûrândan taleb eylerim suâl olunsun dedikde gıbbe’s-suâl mezbûrân cevâblarında fi’l-hakīka kazıyye vech-i meşrûh üzere olup meblağ-ı merkūm yirmi guruşu müdde‘î-i mezbûrûn kabzlarını ikrâr lâkin sâlifü’l-beyan ihtisâb ve ihzâriyeyi zabt ve mahsulâtını kabzlarını inkâr etmeleriyle müdde‘î-i mezbûrdan müdde‘âsını mübeyyine beyyine taleb olundukda udûl-i Müslimînden ve sene-i mezbûrda kazâ-i mezbûrda duhân dönümcüsü olup hâlâ mahmiye-i mezbûrede Davudpaşa Câmi‘i kurbünde sâkin İbrahim Bey b. Mustafa ve Balcıyokuşu mahâllesinde sâkin Ebubekir b. Mustafa nâm kimesneler li-ecli’ş-şehâde meclis-i şer‘e hâzırân olup istişhâd olunduklarında fi’l-hakīka bin yüz on beş senesi Recebi’nden Tırhala kazâsı nevâhîsinden Baklalı ve Porta nâhiyelerinin ihtisâb ve ihzâriyesini işbu mezbûrân Ali ve Turhan müdde‘î-i mezbûr Süleyman tarafından zabt ve mahsûlât ve rüsûmâtından Baklalı mezra‘ası mahsûlünden otuz iki guruşu bizim huzûrumuzda ahz u kabz eylediler biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcibince meblağ-ı merkūm yirmi yedi guruşu müdde‘î-i mezbûra red ve teslîme mezbûrân Ali ve Turhan’a tenbîh olunup mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ aşere min-Recebi’l-ferd li-sene sitte aşere ve mi’e ve elf.<br><br>Şuhûdü’l-hâl: Mehmed Efendi b. Ahmed, Ali Efendi b. Ahmed, Ömer Efendi b. Ali, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=42034"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42036"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b484"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o569"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>