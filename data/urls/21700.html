﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 845<br>Hüküm no: 636<br>Orijinal metin no: [143b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Derviş b. Mehmed’in, merhum Ömer Beşe’nin amcası olduğu ve beytülmal eminin el koyduğu terekedeki hissesini talep ettiği</b><br><br>Fiˈl-asl Vilâyet-i Anadoluˈda vâki‘ Pirize kazâsına tâbi‘ Halevel nâm karyeden olup hâlâ mahmiye-i Galataˈ[da] [Yeni]köy nâm karyede sâkin işbu bâ‘isüˈl-vesîka Derviş b. Mehmed nâm meclis-i şer‘-i şerîfde yine karye-i mezbûreden olup Boğdan diyârında ticâret üzere iken bundan akdem vefât eden el-Hâc Ömer Beşe b. Hasanˈın terekesine zâhirde vâris-i ma‘rûfu olmamak zu‘miyle vâzi‘uˈl-yed olan yeniçeri beytü’l-mâli emîni olup karye-i mezbûrede serdâr olan Mehmed Ağa b. Ahmed ile zevce-i menkûhası Âişe Hatun bt. İbrahim mahzarlarında üzerlerine da‘vâ ve takrîr-i kelâm ben müteveffâ-yı mezbûr el-Hâc Ömerˈin babası merkūm Hasan ile li-ebeveyn karındaşı olup terekesinin rub‘ı zevcesi mezbûre Âişeˈye ve sülüs-ı erbâ‘ı bana isâbet ve intikāl ederken hâlâ emîn-i mezbûr benim sülüs-ı erbâ‘ı hissemi vermede te‘allül eder suâl olunsun dedikde gıbbeˈs-suâl emîn-i mezbûr cevâbında müteveffâ-yı mezbûrun terekesinin sülüs-ı erbâ‘ına vaz‘-ı yedini ikrâr lâkin mezbûr Dervişˈin vech-i meşrûh üzere müteveffâ-yı merkūme verâseti inkâr edicek müdde‘î-i mezbûra verâsetine beyyine taleb olundukda udûl-ı Müslimînˈden olup zikrolunan Halevel karyesinden olan Mehmed b. Ebûbekir ve Süleyman b. Mustafa nâm kimesneler li-ecliˈş-şehâde meclis-i şer‘a hâzırân olup isreˈl-istişhâd fiˈl-hakīka müteveffâ-yı mezbûrun babası mezbûr Hasanˈın müdde‘î-i merkūm Derviş li-ebeveyn karındaşı olup babaları ismi Mehmed ve cedleri ismi İskender ve anaları ismi Âişe ve maskat-ı re’sleri sâlifüˈz-zikr Halevel karyesi olmağla müteveffâ-yı mezbûrun verâseti zevcesi mezbûre Âişe ile min-cihetiˈl-usûbetiˈn-nesebiye merkūm Dervişˈe münhasıradır mezkûr Derviş içün tereke-i müteveffâ-yı mezbûrun sülüs-ı erbâ‘ı hak taleb ve ahz vardır biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde ba‘deˈt-ta‘dîl veˈt-tezkiye şehâdetleri makbûle oldukdan sonra mûcebiyle mezbûr Dervişˈin verâsetine hüküm birle mâ vaka‘a biˈt-taleb ketb olundu.<br><br>Fiˈs-sâlis veˈl-işrîn min-Cumâdelâhire li-sene hamse ve semânîn ve elf.<br><br>Şuhûdüˈl-hâl: Abdüllatif Çelebi b. Mehmed, Fazlullah Çelebi b. İbrahim, Ali Beşe tâbi‘-i serdâr, Hüseyin Çelebi b. Ali, Ömer Efendi b. Ali, İsa Beşe b. Halil, Ahmed Beşe b. Murad, Mustafa Beşe b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=21699"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21701"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b845"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o884"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>