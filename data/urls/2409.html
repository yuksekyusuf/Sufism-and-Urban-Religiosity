﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 126<br>Hüküm no: 91<br>Orijinal metin no: [19a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Derviş Ağa’nın varislerinin vefat eden Fahreddin Efendi’de olan alacaklarının terekeden tahsil olunması</b><br><br>Vilâyet-i Anadolu’da bi’l-fi‘il medîne-i İzmir kādısı olan umdetü’l-mevâli’l-izâm Mehmed Efendi b. Mahmud b. Kemâleddin el-Cemâlî? kıbelinden hatt ü hâtemini hâvî bin seksen senesi Cumâdelûlâsı’nın yirminci günü ile müverrah Musli Efendi b. Ebubekir yedi ile nakl-i şer‘î vârid olup mazmûnu medîne-i İzmir sükkânından olup bundan mukaddem mahrûse-i Selanik’de muhassıl-ı emvâl iken fevt olan Derviş Ağa b. el-Hâc Ali’nin hasren vârisi olan sulbî kebîr oğulları emîrü’l-ümerâi’l-kirâm Mehmed Paşa ve zahrü’l-müderrisîn Mustafa Efendi ve kıdvetü’l-emâsil Osman Ağa ve sulbiye kebîre kızı fahrü’l-muhadderât Âişe Hatun’dan ale’l-vechi’l-âtî da‘vâ-yı sahîha-i şer‘iyye ile mesbûk istişhâd-ı şer‘î sudûrundan sonra udûl-ı Müslimîn ve sikāt-ı muvahhidînden olup medîne-i mezkûre sükkânından Süleyman Çelebi b. Mehmed b. Süleyman ve Mustafa Çelebi b. Ahmed b. Hüseyin nâm kimesneler nakl ü tahvîl için mahall-i cerh ve ta‘dîle hâzırân olup şöyle edâ-i şehâdet-i şer‘iyye eylediler ki müteveffâ-yı mezbûr Derviş Ağa târîh-i kitâbdan dokuz sene mukaddem hayâtında mahmiye-i İstanbul sâkinlerinden olup ba‘dehû vefât eden es-Seyyid Fahreddin Efendi nâm kimesneye hayâtında medîne-i mezkûrda bizim huzûrumuzda üç bin yüz kırk kıt‘a esedî guruş ikrâz ve teslîm, mezbûr es-Seyyid Fahreddin Efendi dahi istikrâz ve kabz etmiş idi, müsteşhidûn-ı mezbûrûn için meblağ-ı mezbûrdan babaları müteveffâ-yı mezbûrun hayâtında ahzını i‘tirâf etdiği dört yüz otuz guruşdan bâkī olan iki bin yedi yüz on guruşu müteveffâ-yı mezbûr es-Seyyid Fahreddin Efendi’nin tereke-i vâfiyesinden kabz eden veresesinden hakk-ı taleb ve ahz vardır biz bu husûsa bu vech üzere şâhidleriz şehâdet dahi [ederiz deyü] her biri şehâdet-i şer‘iyye etdiklerinde ba‘de ri‘âyet-i şerâiti’l-kabûl şehâdetleri kabûl olundukdan sonra müşârün-ileyh Mehmed Paşa ve Mustafa Efendi ve Osman Ağa ve Âişe Hatun’dan her biri ba‘de’t-tahlîfi’ş-şer‘î meblağ-ı bâkī-i mezbûr iki bin yedi yüz on esedî guruşu müteveffâ-yı mezbûr es-Seyyid Fahreddin Efendi’nin tereke-i vâfiyesine vaz‘-ı yed eden veresesinden taleb ve da‘vâ ve ahz u kabz ve kendüye îsâle mütevakkıf olan umûrun küllîsine mahmiye-i merkūme sükkânından fahrü’l-kuzât Musli Efendi b. Ebubekir’i kabûlüne mevkūfe vekâlet ile vekîl ve nâib-i menâb nasb u ta‘yîn etdiklerini hâvî bulunmağın kitâb-ı mezbûr nâkili merkūm Musli Efendi’nin taleb ve da‘vâ ile müteveffâ-yı mezbûr es-Seyyid Fahreddin Efendi’nin veresesinden tereke-i vâfiyesine vâzı‘ayi’l-yed olan es-Seyyid Ahmed Ağa ve es-Seyyid Abdullah Çelebi muvâcehesinde feth ü kırâet ve istintâk olundukda mezbûrân es-Seyyid Ahmed Ağa ve es-Seyyid Abdullah Çelebi kitâb-ı mezbûrun zeylinde olan hatt ü hâtem mûmâ-ileyh Mehmed Efendi’nin olduğunu münkir olmağla nâkil-i mezbûr Musli Efendi’den kitâb-ı mezbûrun zeylinde olan hatt ü hâtem hâlâ medîne-i mezbûre kādısı olan mûmâ-ileyh es-Seyyid Mehmed Efendi b. Mahmud b. Kemâleddin el-Cemâlî’nin olduğuna beyyine taleb olundukda kitâb-ı mezbûrun zeylinde isimleri mastûr olup yol şâhidleri olan Süleyman Yazıcı b. Mahmud ve Mustafa Çelebi b. Ahmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka kitâb-ı mesfûru hâlâ medîne-i mezbûr kādısı olan mûmâ-ileyh Mehmed Efendi b. Mahmud b. Kemâleddin el-Cemâlî bizim üzerimize kırâet edip huzûrumuzda imzâ ve mühürleyip hatt [ü] hâtemine bizi işhâd eyledi. Biz kitâb-ı mezbûrun zeylinde olan hatt ü hâtem hâlâ medîne-i mezbûre kādısı olan mûmâ-ileyh Mehmed Efendi b. Mahmud b. Kemâleddin el-Cemâlî’nin hatt ü hâtemi olduğuna şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince mezbûr Musli Efendi’nin vech-i muharrer üzere vekâletine ba‘de’l-hükm meblağ-ı bâkī-i mezbûr iki bin yedi yüz on esedî guruşu müteveffâ-yı mezbûr es-Seyyid Fahreddin Efendi’nin tereke-i vâfiyesinden vekîl-i mezbûr Musli Efendi’ye teslîm ve edâya mezbûrân es-Seyyid Ahmed Ağa ve es-Seyyid Abdullah Çelebi’ye tenbîh olunmağın mâ-vaka‘a bi’t-taleb ketb olundu.<br><br>Fi’l-yevmi’l-hâmis aşer min-Cumâdelûlâ li-sene ihdâ ve semânîn ve elf.<br><br>Şuhûdü’l-hâl: Mehmed Çelebi b. Abdullah, Mustafa Çelebi b. el-Hâc Ahmed, İbrahim Çelebi b. Ahmed, Şükrullah b. Mustafa, Abdi Çelebi b. Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=2408"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2410"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o605"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>