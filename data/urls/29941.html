﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 33 Numaralı Sicil (H. 1183-1185 / M. 1769-1770)<br>cilt: 77,&nbsp;sayfa: 49<br>Hüküm no: 6<br>Orijinal metin no: [2a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Aynacı Abdi’nin Aynacılar çarşısındaki dükkân hissesini Yusuf Usta’ya sattığı</b><br><br>Âyineci<br><br>Âyineci esnâfından mahmiye-i İslambol’da Cafer Ağa mahallesinde sâkin el-Hâc Abdi b. Veli nâm kimesne meclis-i şer‘-i şerîf-i enverde esnâf-ı merkūmeden işbu bâ‘isü’l-kitâb Yiğitbaşı Yusuf Usta b. Abdullah mahzarında ikrâr-ı tâm ve takrîr-i kelâm edip mahmiye-i mezbûrede Âyineciler sûkunda vâki‘ bir bâb âyineci dükkânı derûnunda mevcûde beyne’l-hiref gedik ta‘bîr olunur ber-mûceb-i defter âyineci âlât-ı lâzımesinin dört sehim i‘tibârıyla bir sehmi benim ve üç sehmi mezbûr Yusuf Usta’nın yedimizde mâlımız olmağla ben âlât-ı mezkûrede i‘tibâr-ı mezkûr ile mâlik olduğum bir sehim hissemi tarafeynden îcâb ve kabûlü hâvî şürût-ı müfsideden ârî bey‘-ı kat‘î ve safka-i vâhide ile merkūm Yusuf Usta’ya iki yüz elli guruşa bey‘ ve temlîk ve teslîm eylediğimde ol dahi ber-vech-i muharrer iştirâ ve temellük ve tesellüm eyledikden sonra mezbûr Yusuf Usta zimmetinde karz-ı şer‘îden alacak hakkım olan beş yüz guruşdan mâ‘adâ semen-i mezkûr iki yüz elli guruşa ve bey‘-ı mezkûrun tağrîr ve gabnine ve gedik husûsuna ve bi’l-cümle târih-i kitâba gelince beynimizde cereyân eden ahz u i‘tâ ve mu‘âmelât-ı şettâya ve sâir hukūk-ı ma‘lûme ve mechûleye müte‘allika âmme-i da‘vâdan ve kâffe-i mutâlebâtdan ben mezbûr Yusuf Usta’nın zimmetini ibrâ-i âm ile ibrâ ve ıskāt eylediğimde ol dahi kezâlik husûs-ı mezkûra ve fâide nâmıyla on bir senede beher şehr bana medfû‘u olup istihlâk eylediğim onar guruşdan cem‘an bin üç yüz yirmi guruşa ve sâire müte‘allika âmme-i da‘vâdan benim zimmetimi ibrâ-i âm ile ibrâ ve ıskāt ve herbirimiz âharın ibrâsını kabûl eyledik dedikde gıbbe’t-tasdîkı’ş-şer‘î mezbûr Yusuf Usta karzdan mukırr-ı mezbûr el-Hâc Abdi’ye deyni olan meblağ-ı mezkûr beş yüz guruşu alâ-vechi’l-helâl ba‘de’l-i‘mâl nemâsından beher şehr kendiye sekizer guruş vermek üzere ta‘ahhüd eyledikde ol dahi râzı olmağın mâ-vaka‘a bi’t-taleb ketb olundu.<br><br>Fî 19 Zilhicce sene 1183.<br><br>Şuhûdu’l-hâl: Feyzullah Ağa b. Mustafa, Monla Mehmed Emin b. Mustafa, İbrahim Çelebi b. Mustafa, Sultân Mehmed Aşcıbaşısı Mehmed Ağa, Süleyman Ağa b. el-mezbûr Mehmed Ağa, Manav Mehmed Beşe.</p>          <br><a title="Önceki sayfa" style="text-decoration:none" href="./ayrmetin.php?idno=29940"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29942"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist033&bsm=ist033b049"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist033&bsm=ist033o395"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>