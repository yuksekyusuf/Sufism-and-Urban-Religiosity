﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 383<br>Hüküm no: 207<br>Orijinal metin no: [71b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kıtlık nedeniyle ekmek fiyatının artırıldığı</b><br><br>60 dirhem nân-ı azîz dört para<br><br>İstanbul kādısı fazîletli efendi<br><br>Bi-hikmeti’llâhi te‘âlâ bu sene-i mübârekede zehâirin kılleti cihetiyle Âsitâne-i şevket-âşiyânede mutavattın ibâdullâhın nân-ı azîz husûsunda dûçâr-ı muzâyaka ve meşakkat olmamaları için bundan akdem Mısır ve Akka taraflarından külliyetli zehâir tertîb olunmuş ve zehâir-i mezkûre İzmir’e gelmiş ise de ba‘zı ârızâya mebnî zehâir-i mezkûrenin İzmir limanından berren nakli îcâbıyla bu cihetle beher kilesine dörder guruş ücret-i nakliye verilerek develer ile Bandırma iskelesine naklolunmakda ve iskele-i mezbûreden Dersa‘âdet’e nakline dahi birer guruş ücret-i nakliye ve mesârifât-ı sâire i‘tâ kılınmakda idüğüne binâen hınta-i mezkûrenin bahâ ve ücret-i nakliyesiyle beher keyli on üçer ve şa‘îrin beher keyli dokuzar guruşa resîde olacağından ve kezâlik el-hâletü hâzihî Anadolu taraflarından tertîb olunan râyic mübâya‘ası fiyatı dahi hasbe’z-zarûre ziyâdece olarak kezâlik ücret-i nakliyeleri dahi hayli akçeye mütevakkıf idüğünden eğerçi sâye-i himâye-vâye-i şâhânede şimdiye kadar Dersa‘âdet’de doksan dirhem nân-ı azîz dört paraya bey‘ olunmakda ise de zehâir-i mezkûrenin bi-mennihî te‘âlâ Dersadet’e vusûlünde bu fiyat ile i‘tâ olunmak lâzım gelse nısf bahâsı husûle gelemeyerek cânib-i mîrîye hasâr-ı küllîyi müstelzim olacağı derkâr ve hâlbuki el-yevm Rumeli ve Anadolu taraflarında olan bi’l-cümle mahallerde işbu kaht cihetiyle kırk elli dirhem nân-ı azîz dört paraya bey‘ ve fürûht olunmakda olduğu mütevâtir ve âşikâr olduğundan bu sûretde hasbe’l-vakt ve’l-hâl taşraya kıyâsen Dersa‘âdet’de dahi altmış dirhem nân-ı azîz dört paraya olduğu hâlde cânib-i mîrî hasârdan ve ibâdullâh dahi zarûretden vâreste olacağı nümûdâr olarak bi-mennihî te‘âlâ ileride feyz ve bereket zuhûruyla zehâirin fiyatı ne mikdâr tenezzül eder ise ol vakit alınacak fiyata göre nân-ı azîz-i mezkûrun yine dirhemi zam ve ilâve kılınmak üzere şimdilik bey‘ olunan nân-ı azîzin ol vechile altmış dirhemi dört paraya olmak üzere tanzîmi husûsuna bu def‘a irâde-i seniyye ta‘alluk etmiş ve ol vechile keyfiyet iktizâ edenlere tenbîh kılınmış olmağla siz dahi keyfiyeti îcâb edenlere bu vechile tefhîme mübâderet eyleyesiz deyü.<br><br>Fî 10 L sene 1244</p>          <br><a title="Önceki sayfa" style="text-decoration:none" href="./ayrmetin.php?idno=34113"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34115"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b383"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o489"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>