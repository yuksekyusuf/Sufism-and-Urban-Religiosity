﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Davud Paşa Mahkemesi 1 Numaralı Sicil (H. 1196-1197 / M. 1782-1783)<br>cilt: 79,&nbsp;sayfa: 488<br>Hüküm no: 557<br>Orijinal metin no: [80b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Çavuş mahallesinde vefat eden Ayşe Hatun’un terekesinden vârislerin haklarını aldıkları</b><br><br>Mîrâsdan ibrâ<br><br>Mahmiye-i İslâmbol’da İbrahim Çavuş mahallesinde sâkine iken bundan akdem vefât eden Âişe Hatun bt. Ahmed’in verâseti zevc-i metrûkü Mustafa Beşe b. Hasan nâm kimesne ile babası Ahmed b. Ahmed nâm kimesneye ve vâlidesi Fatıma bt. Mehmed nâm hatuna münhasıra ve mesele-i mîrâsları altı sehm i‘tibârıyla üç sehmi zevci mezbûr Mustafa Beşe’ye ve iki sehmi babası mezbûr Ahmed’e ve bir sehmi vâlidesi mezbûre Fatıma Hatun’a isâbeti lede’ş-şer‘i’l-enver zâhir ve mütehakkık oldukdan sonra mezbûr Ahmed ve zâtı vech-i şer‘î üzere mu‘arrefe olan mezbûre Fatıma Hatun meclis-i şer‘-i şerîf-i enverde tereke-i müteveffât-ı mezbûra bi’l-verâse vâzı‘ü’l-yed olan işbu bâ‘isü’l-vesîka zevci mezbûr Mustafa Beşe mahzarında her biri bi’l-verâse ikrâr ve takrîr-i kelâm edip kızımız mûrisemiz müteveffât-ı mezbûrenin zevci mezbûr zimmetinde ma‘kūdun-aleyh olan elli guruş mehr-i müeccelim ile terekesi esmânından hâsıl ba‘de ihrâci’l-mesârifi’l-lâzıme sahhu’l-bâkī seksen guruş ki cem‘an yüz otuz guruşuna zevci mezbûr Mustafa Beşe bi’l-verâse vâzı‘ü’l-yed olmağla mezbûr Mustafa Beşe’nin ber-vech-i muharrer vâzı‘ü’l-yed olduğu meblağ-ı mecmû‘-ı mezkûr yüz otuz guruşu beynimizde alâ mâ-farazallâhu te‘âlâ tevzî‘ ve taksîm ve her birimiz i‘tibâr-ı mezkûr üzere hisse-i irsiye-i ma‘lûmemizi ahz ü kabz ve istifâ-yı hak edip kızımız mûrisemiz müteveffât-ı mezbûrenin kalîl ü kesîr celîl ü kasîr ism-i mâl ıtlâk olunur mecmû‘ terekesine ve mehr-i müeccel-i mezkûre ve hukūk-ı mîrâsa müte‘allika âmme-i de‘âvî ve kâffe-i mutâlebâtdan biz zevc-i mezbûr Mustafa Beşe’nin zimmetini ibrâ ve ıskāt eylediğimizde ibrâmızı kabûl eyledi dediklerinde gıbbe’t-tasdîki’ş-şer‘î.<br><br>Fî 6 min-B sene 1197<br><br>Şühûdü’l-hâl: Hasan Efendi b. Mehmed imâm-ı mahalle-i mezbûre, Mehmed Efendi b. Mehmed, Halil Beşe b. Mahmud, es-Seyyid Mustafa Beşe b. Abdullah, Mustafa b. Ahmed, Molla Ali b. Halil, Ömer Çavuş Ağa b. Abdullah, Abdülgani Beşe b. Ahmed, Salih b. Halil.</p>          <br><a title="Önceki sayfa" style="text-decoration:none" href="./ayrmetin.php?idno=11099"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11101"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=dpm001&bsm=dpm001b488"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=dpm001&bsm=dpm001o615"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>