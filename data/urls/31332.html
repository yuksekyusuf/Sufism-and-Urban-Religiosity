﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 490<br>Hüküm no: 578<br>Orijinal metin no: [86a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Safiye bt. Veliyüddin’in, kendisini ölünceye kadar bakmak şartıyla Seyyid Ali b. Ali’ye verdiği evini geri aldığı</b><br><br>Menzil ferağı geriye red ve teslîme tenbîh<br><br>Ma‘rûz<br><br>Mübârek rikāb-ı kamer-tâb-ı hüsrevâneye takdîm-i arzuhâl eden mu‘arrefetü’z-zât Safiye bt. Veliyüddin nâm Hatun Çarşamba günü arz odasında huzûr-ı âsafânelerinde bi’l-ma‘iyye rü’yete me’mur Haremeyn-i Muhteremeyn müfettişi müderrisîn-i kirâmdan Faziletlü Mehmed Atâullah Efendi hâzır olduğu hâlde akd olunan meclis-i şer‘-i münîrde derûn-ı arzuhâlde mezkûrü’l-ism Yağcı es-Seyyid Ali b. el-Hâc Ali ile zikri âtî menzile müstakilleten mutasarrıfe olan Şehriban bt. Mustafa b. Abdullah nâm Hatun tarafından husûs-ı âtîde vekîl olduğu zâtını ârifân Attârzâde Mehmed Emin Çavuş b. Abdullah ve Mustafa b. Hüseyin şehâdetleriyle sâbit olan Bostanî Mehmed b. Mustafa muvâcehelerinde Haremeyni’ş-şerîfeyn mütevellîsi Hâcegân-ı Dîvân-ı Hümâyûndan İzzetlü Osman Efendi tarafından mürsel vekîli Mehmed Kazım Efendi b. Mustafa hâzır olduğu hâlde vakf-ı şerîf-i mezbûr musakkafâtından İstanbul’da Ahırkapı kurbünde İshakpaşa Mahallesi’nde kâin şehriye on beş akçe îcâre-i müecceleli müfrez bir bâb menzil bâ-temessük-ı mütevellî bi’l-îcâreteyn taht-ı tasarrufumda iken bin iki yüz on altı senesi Rebî‘ülevvelinin on dokuzuncu günü ben fakīre ve alîle ve ihtiyâre olmamla menzil-i mefrûz-ı mezkûru beni ölünceye değin görüp gözetmek şartıyla bâ-re’y-i mütevellî mezbûr es-Seyyid Ali’ye fâriğa olduğumdan sonra müvekkile-i mezbûre Şehriban Hatun’a cihet-i karzdan beş yüz guruş deynim olmağla merkūm es-Seyyid Ali menzil-i mezkûru ber-vech-i muharrer kendiye fâriğa olduğuma binâen deyn-i mezkûrunu ben malımdan veririm deyü menzil-i merkūmu işbu târih-i i‘lâm senesi Cemâziyelâhiri’nin on birinci günü dâyînem müvekkile-i merkūme Şehriban Hatun’a meblağ-ı mezbûr beş yüz guruş mukābelesinde bâ-re’y-i mütevellî fuzûlî fâriğ olup lâkin fi’l-hakīka meblağ-ı merkūm beş yüz guruş müvekkile-i mezbûreye benim deynim olup ve şürût-ı mezkûr ile mezbûr es-Seyyid Ali’ye olan fâriğim şer‘an sahîh olmayıp ve mezbûrun dahi müvekkile-i mezbûre Şehriban Hatun’a ferağında benim icâzetim olmamağla meblağ-ı merkūm beş yüz guruşu yedimden ahz-birle menzil-i merkūmdan kasr-ı yedine müvekkilesi mezbûre Şehriban Hatun’a izâfetle vekîl-i merkūm Ahmed’e tenbîh ve merkūm es-Seyyid Ali’nin ferağ-ı mezkûra binâen bî-vech müdâhalesi men‘ olunmak matlûbumdur deyü da‘vâ ettikde vekîl-i mezbûr Bostanî Ahmed cevâbında müdde‘iye-i merkūme Safiye Hatunu da‘va-yı mezkûresinde bi’l-vekâle tasdîk ve mezbûr es-Seyyid Ali cevâbında menzil-i müfrez-i mezkûr müdde‘iye-i merkūme Safiye Hatun’un bi’l-îcâreteyn taht-ı tasarrufunda malımdan kendiye verdiğim bin yedi yüz guruş bedel mukābelesinde menzil-i merkūmu kat‘iyyen bana fâriğa olup ben dahi meblağ-ı merkūm beş yüz guruş mukābelesinde müvekkile-i merkūme Şehriban Hatun’a fâriğ olmuşdum deyip şart-ı mezkûru inkâr ve ber-minvâl-i muharrer malımdan mezbûre Safiye Hatun’a bin yedi yüz guruş verdim istirdâd ederim deyü eylediği da‘vâsına ikāmet-i beyyineden ızhâr-ı acz eyleyip tahlîfe dahi tâlib olmamağla mezbûr es-Seyyid Ali meblağ-ı merkūm mütâlebesiyle bilâ-beyyine mu‘ârazadan ba‘de’l-men‘ müdde‘iye-i mezbûre Safiye Hatun ferağ-ı merkūm şart-ı mezkûr ile olduğunu lede’t-tezkiye adl ve makbûlü’ş-şehâde idükleri ihbâr olunan mahalle-i mezbûre ahâlîsinden ve bevvâbîn-i hâssadan es-Seyyid Mustafa b. es-Seyyid Hüseyin ve es-Seyyid Osman b. es-Seyyid İsmail şehâdetleriyle arz odasında huzûr-ı âsafânelerinde merkūm es-Seyyid Ali ve vekîl-i merkūm Bostanî Ahmed ve mütevellî vekîli hâzır-ı mezbûr muvâcehelerinde vech-i vecih-i şer‘î üzere isbât etmeğin mûcebince meblağ-ı mezbûr beş yüz guruşu müvekkile-i mezbûre Şehriban Hatun için vekîl-i mezbûra bi’t-taleb edâ-birle menzil-i müfrez-i mezkûru bâ-re’y-i mütevellî müdde‘iye-i merkūme Safiye Hatun’a ferağ ve kasr-ı yed etmek üzere müvekkile-i merkūmeye izâfetle vekîl-i mezbûr Bostanî Ahmed’e tenbîh ve mezbûr es-Seyyid Ali’nin menzil-i merkūma bî-vech müdâhalesi men‘ olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî-24 min-Şevvâl sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=31331"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31333"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b490"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o577"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>