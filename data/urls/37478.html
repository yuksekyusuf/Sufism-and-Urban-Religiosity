﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 669<br>Hüküm no: 534<br>Orijinal metin no: [124a-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kazar v. Bedros’un ölmüş olan Karabet’te aralarındaki ticaretten alacağı olduğu</b><br><br>Mahmiye-i İstanbul’da Vâlide Hanı’nda sâkin bâ‘isü’s-sifr Kazar v. Bedros nâm zimmî mahfil-i kazâda berât-ı âlîşân ile askerî olup mahmiye-i mezbûrede Şeyh Ferhad mahallesi ahâlîsinden düyûnu terekesinden ezyed olduğu halde hâlik olan Karabet v. Sakar v. Hüdaverdi’nin veresesi, terekesinden kasr-ı [yed] etmekle tesviye-i umûruna ve guremâsıyla husûmet ve redd-i cevâba kıbel-i şer‘den vasî ve kayyım nasb olunmağla terekesine vaz‘-ı yed eden mahalle-i mezbûrede sâkin Yani v. Agbal nâm zimmî muvâcehesinde üzerine da‘vâ ve takrîr-i kelâm edip bin yüz beş senesinde han-ı mezbûrda hâlik-i merkūmun odasında mal benim, amel hâlik-i merkūmun ve fâide beynimizde bi’n-nısf olmak üzere kendi malımdan hâlik-i merkūm Karabet v. Sakar v. Hüdaverdi’ye on bin guruş teslîm ol dahi kabz ve tesellüm ve amel-i ticâret edip bin yüz sekiz Cumâdelâhiresinde Galata’da Abraham nâm zimmînin menzilinde meblağ-ı mezbûrun hesâbını gördüğümde asl-ı mal olan meblağ-ı mezbûr on bin guruş ve târîh-i mezbûra gelince ribhden benim hisseme altı bin guruş âid olup meblağ-ı mezbûr cümlesi zimem-i nâsda ve emti‘a-i mütenevvi‘ada olduğunu ikrâr ve yedime işbu mümzâ ve mahtûm temessükü verip ba‘dehû mezbûr Karabet zimmî ile işbu [124b] bin yüz on senesi Rebî‘ülâhirinin yirmi yedinci gününde Kuruçeşme’de Saltana nâm Nasrâniyenin menzilinde hesâb görüp fesh-i akd-i şirket ettikden sonra re’s-i malım olan on bin guruş ve nemâdan benim hisseme lâzım gelen altı bin guruş zimem-i nâsdan ve emti‘a-i mütenevvi‘a esmânından hâlik-i merkūm Karabet zimmî ahz u kabz edip mesârifine sarfla istihlâk etmekle zimmetinde bana vâcibü’l-edâ deyni olduğunu alâ-ruûsi’l-işhâd ikrâr ve işhâd edip meblağ-ı merkūmun dört bin guruşunu Haleb Muhassılı Osman Ağa’dan ve bin iki yüz guruşu Erzurum Vâlisi Abdülbaki Paşa hazretlerine havâle ben dahi meblağayn-ı mezbûreyn beş bin iki yüz guruşu alâ-tarîkı’l-havâle kabûl edip meblağ-ı bâkī on bin sekiz yüz guruşu kable’l-edâ hâlik olmağla tereke-i kāsırasından taleb ederim suâl olunsun dedikde gıbbe’s-suâl vasiyy-i mezbûr cevâbında tereke-i hâlik-i mezbûra vaz‘-ı yedini ikrâr ve müdde‘î-i merkūmun müdde‘âsını inkâr edicek müdde‘î-i mezbûrdan müdde‘âsına beyyine taleb olundukda mahmiye-i mezbûrede Kutucular Hanı’nda sâkin Saharon Rizi v. Maryoş ve Vâlide Hanı’nda sâkin Mardıros v. Serkiz nâm zimmîler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka hâlik-i merkūm Karabet v. Sakar v. Hüdaverdi işbu bin yüz on senesi Rebî‘ülâhirinin yirmi ikinci gününde Kuruçeşme’de Saltana nâm Nasrâniyenin menzilinde müdde‘î-i mezbûr Kazar v. Bedros ile hesâb görüp fesh-i akd-i şirket ettikde merkūm Kazar zimmînin re’s-i malı olan on bin guruş ve vücûh-ı ticâretle nemâdan hissesine lâzım gelen iki bin guruşu zimem-i nâsdan ve emti‘a-i mütenevvi‘a esmânından ben ahz u kabz ve mesârifime sarfla istihlâk etmekle cihet-i mezbûreden işbu mezbûr Kazar v. Bedros zimmîye zimmetimde vâcibü’l-edâ deynimdir deyü huzûrumuzda ikrâr ve bizi işhâd eyledi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde şâhidân-ı mezbûrânı tezkiye içün cânib-i şer‘den Mevlânâ Abdurrahman Efendi b. el-müvellâ el-merhûm Ahmed Efendi irsâl olunup ol dahi evvelâ zikr olunan Kutucular Hanı’na varıp ahâlîsinden Ahmed Beşe b. Ali ve el-Hâc Hasan b. Mehmed ve İbrahim Beşe b. Abdullah’dan şâhid-i mezbûr zürriyetini tefahhus ettikde ve sâniyen Vâlide Hanı’na varıp ahâlîsinden el-Hâc Veli Ağa b. Musa ve el-Hâc Hasan b. Musa ve el-Hâc İbrahim b. Ali ve el-Hâc Macari b. Yahya ve el-Hâc Salih b. Fethullah ve el-Hâc Hasan b. Halil’den şâhid-i merkūm Mardıros’u tefahhus ettikde her biri şâhidân-ı mezbûrân içün zimmetlerinde ve lisânlarında ve yedlerinde emînler ve yakaza sâhibleridir ve makbûlü’ş-şehâdelerdir deyü haber verdiklerini mevlânâ-yı mezbûr mahallinde tahrîr ba‘dehû Çukadâr el-Hâc Süleyman ve İbrahim Çelebi ile meclis-i şer‘a gelip inhâ ve takrîr etmeğin şehâdetleri makbûle oldukdan sonra bi-hasebi’l-havâle kabûlüne mu‘terif olduğu beş bin iki yüz guruşdan bâkī on bin sekiz yüz guruşu hâlik-i merkūm Karabet v. Sakar’dan hayâtında yedinden veyâ vekîli yedinden almayıp veyâ mukābelesinde rehin veyâ âhara havâle veyâ turuk-ı şer‘iyyeden bir tarîk ile zimmetini ibrâ eylemediğine müdde‘î-i merkūm Kazar zimmîye yemîn teklîf olundukda yemîn billâhillezî enzele’l-İncîle alâ-Îsâ -aleyhisseslâm- etmeğin mûcebiyle ba‘de’l-hükm vaka‘a kayd şüd.<br><br>Fî 10 min-Cumâdelûlâ sene 1110.<br><br>Şuhûdü’l-hâl: el-Hâc Hüseyin b. Fazlullah, Mehmed b. Mustafa, Nasırüddin Beşe b. Hasan, el-Hâc Ahmed b. Mustafa, es-Seyyid Ömer Çelebi b. Hüseyin, el-Hâc Osman b. Mustafa</p>          <br><a title="Önceki sayfa" style="text-decoration:none" href="./ayrmetin.php?idno=37477"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37479"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0669"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1121"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>