﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 109<br>Hüküm no: 79<br>Orijinal metin no: [14a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sofya’daki Kiremikofça Mukataası’nın mültezimleri arasındaki davanın sulh ile sonuçlandığı</b><br><br>Medîne-i Sofya mukāta‘âtından Kiremikofça Mukāta‘ası’na berât-ı sultâniyye ile sâbıkā emîn olan Mehmed Bey b. Alâeddin mahfil-i şer‘-i hatîrde mukāta‘a-i mezkûreye kendiden mukaddem ber-vech-i iştirâk emîn olan işbu bâ‘iseyi’l-kitâb Mehmed Bey b. Osman ve Mahmud Bey b. Abdullah mahzarlarında ikrâr ve takrîr-i kelâm edip mukāta‘a-i mezkûre mukaddemâ yılda yüz on üçer bin akçe vermek üzere üç yıllığı üç yüz otuz dokuz bin akçeye ber-vech-i iştirâk mezkûrân Mehmed Bey ve Mahmud Bey’in taht-ı iltizâm ve tasarruflarında olup ba‘dehû bin otuz iki senesi Saferü’l-muzafferinin dokuzuncu gününde mukāta‘a-i mezbûre hizmetim mukābelesinde iltizâm-ı sâbık üzere taraf-ı saltanatdan bana tevcîh olunup lâkin mezbûrân biz mukāta‘a-i merkūmeyi üç sene zabt etmek üzere mukaddemâ taraf-ı mîrîye on bin akçesin verip ve on bin akçe dahi vazîfe-i huddâmı edâ edip ve ihzâriyye ve harc-ı mahkeme ve sâir mühimmât-ı lâzımesine küllî akçe harc ve sarf edip yedimizde olan defter mûcebince cem‘an elli iki bin üç yüz akçe masrafımız olup mukāta‘a-i mezbûre sana tevcîh olunmağla bize küllî gadr ve zarar müterettib olur deyü zikr olunan harcı için bi-gayri vechin yedimden otuz iki bin üç yüz fıddî akçe alıp kabz eylediklerinden sonra ben mukāta‘a-i mezbûreyi ancak tamâm bir sene zabt edip ba‘dehû mukāta‘a-i mezbûre taraf-ı saltanatdan âhara tevcîh olunup bana küllî gadr ve hayf olmağın bundan akdem medîne-i merkūmede mezkûrânın bi-gayri vechin aldığı meblağ-ı mezbûr otuz iki bin üç yüz akçeyi mezkûrândan da‘vâ ve taleb edip beynimizde küllî nizâ‘ ve cidâl vukū‘undan sonra meblağ-ı mezbûrun sekiz bin akçesini alıp kabz etmiş idim, hâlâ sekiz bin akçesini dahi alıp kabz edip cem‘an on altı bin akçe makbûzum olup mâ‘adâsından zimmetlerini ibrâ-i âmm-ı kātı‘ü’n-nizâ‘la ibrâ eyledim, min-ba‘d bir akçe ve bir habbe hakkım kalmayıp mezbûrânla husûs-ı mezkûra müte‘allik bi-vechin mine’l-vücûh da‘vâ ve husûmetim yokdur dedikde gıbbe’t-tasdîk mâ vaka‘a ketb ve imlâ olundu.<br><br>Hurrire fî-evâhiri Recebi’l-ferd li-seneti selâse ve selâsîn ve elf.<br><br>Şuhûdü’l-hâl: Es-seyyid Mehmed Çavuş b. Nasûh el-mübâşir, Mustafa Bey b. el-cündî, İbrahim Çavuş b. Abdullah el-mübâşir, Ömer Beşe b. Abdullah er-râcil, Süleyman Beşe b. Abdullah er-râcil, Oruc Beşe b. Abdullah er-râcil ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39370"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39372"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b109"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o424"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>