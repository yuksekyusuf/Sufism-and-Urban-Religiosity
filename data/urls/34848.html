﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 241<br>Hüküm no: 195<br>Orijinal metin no: [77-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Lorye ile kızı Aksabet’in vârislerinin verâset davalarında sulh oldukları</b><br><br>150 [guru]şa sulh<br><br>[Ma‘rûz]<br><br>Medîne-i Rodosçuk nâm-ı diğer Tekfurdağı’nda mütemekkine iken bin iki yüz on sekiz senesi hilâlinde hâlike olan Lorye bt. Agop Nasrâniyenin verâseti zevc-i metrûkü Attâr Kirkor v. Davit zimmî ile sadriye kebîre kızı Aksabet Nasrâniyeye münhasıra ba‘dehâ mersûme Aksabet Nasrâniye dahi İstanbul’da Langa Yenikapısı dâhilinde Kâtibkasım mahallesinde mütemekkine iken sene-i sâbıkā Zilka‘detü’ş-şerîfesinin altıncı günü hâlike olup verâseti zevc-i metrûkü Düğmeci çarhcısı diğer Kirkor v. Kiragos zimmî ile sadrî kebîr oğlu Nişan zimmî [78] ve babası mersûm Kirkor zimmîye ba‘de’l-inhisâr arzuhâl sâhibleri mersûmân diğer Kirkor ve sulbî oğlu Nişan zimmîler meclis-i şer‘-i hatîrde derûn-ı arzuhâlde ismi mastûr mesfûr Kirkor zimmî muvâcehesinde mûrisemiz hâlike-i sâniye-i mersûme Aksabet Nasrâniye sağlığında anası hâlike-i ûlâ-i mesfûre Lorye Nasrâniyenin terekesinden olup babası zevc-i mersûm Kirkor zimmî ile yedlerinde mâlları olan kıtık memlû sekiz çatma yasdık ve yün memlû üç kebîr minder ve iki çit mak‘ad ve iki çit yorgan ve iki çit döşek ma‘a çarşaf ve iki <<çit döşek>> çit baş yasdığı ve bir kılâbdânsız sevâî entari ve kezâlik sevâî cebe ve bir damgahâne entari ve bir çiçekli cebe ve iki çuka ferâce ve bir hamam takımı ve bir beşik ve bir beşik takımı ve sekiz makrame ve üç peşkir ve iki gömlek ma‘a don ve iki ipek işleme çevre ve kezâlik üç uçkur ve bir İngiliz şalı ve bir Lâhûr şal ve on beş vakıyye evânî-i nühâsiyeden mesele-i mîrâsları üzere bi-hükmi’r-red dört sehmden üç sehm hisse-i şâyi‘asını bin iki yüz otuz yedi senesi Recebi’l-müreccebinin yirmi birinci günü safka-i vâhide ile dört bin beş yüz guruşa babası mersûm Kirkor zimmîye bey‘ ü temlik ve teslîm ol dahi iştirâ ve temellük ve tesellüm ve kabz ü kabûl ettikden sonra mersûme Aksabet Nasrâniye semen-i merkūm dört bin beş yüz guruşun ancak sekiz yüz guruşunu babası mesfûrdan ahz u kabz etmekle bâkī üç bin yedi yüz guruş zimmetinde alacak hakkı kalıp hattâ babası mersûm meblağ-ı bâkī-i merkūm cihet-i mezkûreden zimmetinde kızı mersûmeye deyni olduğunu işbu târih-i i‘lâmdan beş ay mukaddem ikrâr dahi edip meblağ-ı bâkī-i mezkûr üç bin yedi yüz guruşu kable’l-ahz ve’l-istifâ mersûme Aksabet Nasrâniye hâlike ve meblağ-ı bâkī-i merkūm bizimle babası mersûm Kirkor zimmîye mevrûs olmağla meblağ-ı bâkī-i merkūmdan bizim hisse-i irsiyemize isâbet eden cem‘an üç bin seksen üç guruş kırk akçeyi mersûm Kirkor zimmîden bi’l-verâse hâlâ taleb ederiz deyü da‘vâ ettiklerinde ol dahi cevâbında inkârından mâ‘adâ yedinde olup sâlifü’l-beyân bin iki yüz otuz yedi senesi Recebi’l-ferd’inin yirmi altıncı günü târihiyle müverrah ve ol târihde şer‘iyyâtcı bulunan merhûm es-Seyyid Ahmed Efendi’nin hâtemiyle mahtûm bir kıt‘a i‘lâm-ı şer‘î nâtık olduğu üzere kızım hâlike-i mersûme Aksabet Nasrâniyenin sağlığında müdde‘iyân-ı mersûmândan zevci mesfûr Kirkor zimmî şer‘iyyâtcı-i mûmâ-ileyh huzûrunda zevcesi kızım mersûme tarafından bi’l-cümle zikri âtî husûsda vekâleti şühûd-ı udûlle ber-nehc-i şer‘î ba‘de’s-sübût benden zevcen hâlike-i ûlâ-i mersûme Lorye Nasrâniyenin terekesinden mecmû‘u iki bin beş yüz guruş kırk iki guruş [akçe] kıymetli olan eşyâ-i muharrere-i mezkûreyi fuzûlî müstakıllen ahz u kabz ve ketm ü ihfâ etmekle eşyâ-i muharrere-i mezkûreden zevcem ve müvekkilem mersûmenin hisse-i irsiyesini taleb ederim deyü bi’l-vekâle da‘vâya tasaddî ben dahi inkârına mukārin da‘vâ-yı def‘ edip ol-vechile beynimizde ba‘de vukū‘i’l- <<musâlaha>> münâza‘a bâ-tavassut-ı muslihîn beynimiz ıslâh ve tanzîm olunup vekîl-i mersûm ber-minvâl-i meşrûh bi’l-vekâle tasaddî eylediği da‘vâ-yı mezkûresinden benimle kat‘a li’n-nizâ‘ yüz elli guruş üzerine ba‘de akdi’l-musâlaha ve’l-kabûl bedel-i sulh-ı mezkûrdan mâ‘adâ ziyâde müdde‘âsına ve hâlike-i mersûme Lorye Nasrâniyenin bi’l-cümle terekesine ve husûs-ı mîrâsa müte‘allıka âmme-i de‘âvîden benim zimmetimi ibrâ-i âmm-ı sahîh-i şer‘î ile müvekkilesi mersûmeye izâfetle bi’l-vekâle ibrâ ve iskāt eylediğinde ben dahi ibrâ-i mezkûreyni ba‘de’l-kabûl ibrâdan müstesnâ bedel-i sulh-ı mezkûr yüz elli guruşu dahi vekîl-i mersûma tamamen edâ ve teslîm etmiş idim deyü mazmûnu takrîr-i meşrûhuna mutâbık i‘lâm-ı mezkûru ibrâzıyla eylediği def‘ini ve mazmûn-ı i‘lâm-ı mezkûru müdde‘iyân-ı mersûmân diğer Kirkor ve oğlu Nişan zimmîlerden her biri bi-tamamihi tâyi‘an ve kat‘iyyen ikrâr ü i‘tirâf etmeğin mûcebince müdde‘iyân-ı mesfûrân diğer Kirkor ve Nişan zimmîler da‘vâ-yı mezkûreleriyle mersûm Kirkor zimmîye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 17 M sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34847"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34849"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o612"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>