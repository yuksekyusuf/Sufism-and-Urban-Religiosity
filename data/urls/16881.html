﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 327<br>Hüküm no: 267<br>Orijinal metin no: [69a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma Hatun’un vefât eden kocası el-Hâc Osman Ağa’nın terekesinden mehir alacağını talebi</b><br><br>Husûs-ı âti’l-beyânın mahallinde istimâ‘ ve tahrîri için bu fakīr medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Cezerî Kasım Paşa Mahallesi ahâlîsinden sâbıkā bostancıbaşı olup bundan akdem vedâʻ-ı âlem-i fânî eden el-Hâc Osman Ağa b. Hüseyin’in hayâtında sâkin oldukları menzile varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i Nebevî ettikde müteveffâ-i mûmâ-ileyhin zevce-i menkûha-i metrûkesi işbu râfiʻatü’l-kitâb Fâtıma Hatun bt. Mustafa tarafından husûs-ı âti’l-beyânda vekîl olduğu zât-ı mezbûreyi bi’l-ma‘rifeti’ş-şer‘iyye ârifân olan el-Hâc Mahmud b. Osman ve Ömer [b.] Osman nâm kimesneler şehâdetleriyle vekâleti sâbit olan Destârî el-Hâc Hasan Ağa b. Mirza meclis-i ma‘kūd-ı mezkûrda müteveffâ-i mûmâ-ileyhin zâhirde zevce-i müvekkile-i mezbûre Fâtıma Hatun’dan gayrı vâris-i ma‘rûfesi olmayıp bilâ-vâris fevt olanların beytülmâlını bâ-hatt-ı hümâyûn-ı şevket-makrûn kabza meʼmûr olan iftihârü’l-havâs ve’l-mukarrabîn muʻtemedü’l-mülûk ve’s-selâtîn bi’l-fi‘il Bostancıbaşı Hüseyin Ağa hazretleri taraf-ı bâhirü’ş-şerîflerinden vekîl-i sâbitü’l-vekâle vekîli ve hâlâ terekecibaşılığı hizmetleriyle şeref-mend olan fahrü’l-akrân Mustafa Ağa b. İsmail ile müteveffâ-i mûmâ-ileyhin sülüsünü tenfîze bâ-hüccet-i şer‘iyye vasiyy-i muhtârı ve tereke-i müteveffâ-i mûmâ-ileyhe herbiri bi’l-emâne ve bi’l-vesâye vaz‘-ı yed eden Ahmed Ağa b. Mustafa mahzarlarında üzerlerine da‘vâ ve takrîr-i kelâm edip müvekkilem mezbûre Fâtıma Hatun’un zevci müteveffâ-i mûmâ-ileyh el-Hâc Osman Ağa b. Hüseyin b. Abdullah zimmetinde mütekarrer ve ma‘kūdün-aleyh otuz bin akçe mehr-i müeccel hakkı olup hatta müteveffâ-i mûmâ-ileyh hâl-i hayâtında ve kemâl-i akl [u] sıhhatinde fevtinden üç sene mukaddem zevcesi müvekkile-i mezbûre Fâtıma Hatun’a zimmetinde ol mikdâr akçe mehr-i müeccel deyn olduğunu huzûr-ı Müslimîn’de kirâren ve mirâren ikrâr ve işhâd edip kable’l-edâ fevt olmağla meblağ-ı mezbûru terekesinden bi’l-vekâle taleb ederim, suâl olunsun dedikde gıbbe’s-suâl ve’l-inkâr vekîl-i mezbûrdan müddeʻâsını mübeyyine beyyine taleb olundukda udûl-ı ahrâr-ı ricâl-i Müslimîn’den mahalle-i mezbûre sâkinlerinden Ahmed Efendi b. Ali ve Ahmed Çelebi b. Derviş nâm kimesneler li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka işbu müvekkile-i mezbûre Fâtıma Hatun’un zevci müteveffâ-i [mûmâ]-ileyh el-Hâc Osman Ağa b. Hüseyin b. Abdullah zimmetinde mütekarrer ve ma‘kūdün-aleyh otuz bin akçe mehr-i müeccel hakkı [69b] olup hatta müteveffâ-i mûmâ-ileyh hâl-i hayâtında ve kemâl-i akl [u] sıhhatinde fevtinden üç sene mukaddem zevcesi müvekkile-i mezbûre Fâtıma Hatun’a zimmetinde ol kadar akçe mehr-i müeccel deyn olduğunu huzûrumuzda kirâren ve mirâren ikrâr ve bizi işhâd eyledi, bizler bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mevkūfen alâ-yemîni’l-müvekkili’l-mezbûre baʻde’l-hükm mâ-vaka‘a bi’t-taleb ketb olundu.<br><br>Fi’l-yevmi’l-ışrîn min-Rebîʻi’l-evvel sene tisʻa ve hamsîn ve mi’e ve elf, 1159.<br><br>Şuhûdü’l-hâl: Eş-Şâhidûnü’s-sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=16880"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16882"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b327"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o427"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>