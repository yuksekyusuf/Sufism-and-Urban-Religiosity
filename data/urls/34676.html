﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 78<br>Hüküm no: 23<br>Orijinal metin no: [10-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed ve İbrahim’in, kömürcü mağazası arsasına Tütüncü Dimitri ve Saltana bt. Tanaş’ın müdahalelerin menedildiği</b><br><br>Mukābele şüd<br><br>Kapan-ı Dakīk Kapısı hâricinde kömürcü mağazası ve bir bâb ahır ve bir bâb bahçe nizâ‘larına dâir<br><br>İhrâc şüd fî 27 Z sene [12]64<br><br>Ma‘rûz<br><br>Sâdır olan fermân-ı âlîlerine imtisâlen husûs-ı âti’l-beyânın mahâllinde bi’l-mu‘âyene ketb ü tahrîri’çün cânib-i şerî‘at-i kaviyyü’l-esâsdan me’zûnen irsâl olunan Kâtib Ahmed Hamid Efendi ve bi’l-ma‘iye rü’yete memûr Evkāf-ı Hümâyûn müfettişi fazîletlü semâhatlü Mîr es-Seyyid Mehmed Emin Âsaf Efendi kıbelinden meb‘ûs Kâtib Abdüssamed İsmet Efendi Ebniye-i Hâssa müdîri efendi hulefâsından Mehmed Râşid ve Mehmed Aziz halîfeler ile Haremeynü’ş-şerîfeyn hazînesinden mazbûten idâre olunan evkāfdan Ayasofya-i Kebîr Vakfı musakkafâtından Kapan-ı Dakīk Kapısı hâricinde cânib-i hisârda vâki‘ ayda yedi buçuk akçe ücretli iki tarafdan cidâr-ı hısn ve bir tarafdan kömürcü mağazası arsası ve bir tarafdan tarîk-i âm ile mahdûd mukaddemâ bir bâb kömürcü mağazası ve hâlen bir bâb mağaza ve bir bâb ahır ve bir bâb bahçeye varıp Seferikoz mahallesi muhtâr-ı evveli es-Seyyid Ali Ağa ve Kömürcü Süleyman Ağa ve Kömürcü Hasan Efendi ve Çavuş Hafız Mehmed Ağa ve Buğdaycı Ali Ağa ve sâir mazbûtü’l-esâmî Müslimîn hâzır oldukları hâlde bi’l-ma‘iye akd-i meclis-i şer‘-i nebevî ettiklerinde derûn-ı arzuhâlde isimleri mezkûr Tersâne-i âmire demircilerinden Şerîf Mehmed ibnü’l-müteveffâ Osman b. Mehmed ve İbrahim ibnü’l-müteveffâ Musa ibnü’l-merkūm Mehmed nâm kimesneler meclis-i ma‘kūd-ı mezkûrda zikr olunan mağaza mahâlline v[â]zı‘u’l-yed olan ashâb-ı arzuhâl Tütüncü Dimitri v. Yani ve kendi nefsinden asıl ve şahsı mu‘arrefe Saltana bt. Tanaş nâm Nasrâniye tarafından husûs-ı âti’l-beyânda vekîl-i müseccel-i şer‘îsi Terzi Yorgi v. Dimitri nâm zimmîler muvâcehelerinde işbu üzerinde akd-i meclis-i şer‘-i nebevî olunup halîfetân-ı merkūmân misâhalarıyla tûlen ve arzen bi-hesâbı terbî‘î yüz elli zirâ‘ arsa üzerinde mebnî bir bâb kömürcü mağazası yedimizde olup bin iki yüz yirmi yedi senesi Cemâziyelevvel’inin yedinci günü târihiyle müverrah bir kıt‘a temessük hâmişi mantûkunca babalarımız müteveffiyân-ı merkūmân Osman ve Musa ibney Mehmed b. Abdullah’ın hayatlarında ile’l-vefâtihîmâ iştirâken bi’l-icâreteyn uhde-i tasarruflarında olup babalarımız merkūmân bundan mukaddem birbirini müte‘âkiben fevt oldukda arsa-i mezkûre hasbe’l-âde bize intikāl etmekle cânib-i vakf-ı mezkûrdan işbu sene-i mübâreke şehr-i Rebî‘ülevvelinin yirmi beşinci günü târihiyle müverrah temessük-i mezkûr hâmişinde tasarrufumuzu hâvî şerh ve temhîr dahi olunup ol-vechile arsa-i mezkûre dâhil-i havza-i tasarrufumuz olmuş iken arsa-i mezkûrenin terbî‘an elli dokuz zirâ‘ mahâllini asıl-ı mersûm Dimitri zimmî ve kırk bir zirâ‘ mahâllini müvekkile-i mersûme Saltana Nasrâniye ve elli zirâ‘ mahâllini asıl ve vekîl-i mersûm Yorgi zimmî fuzûlî ve bî-vech zabt edip bizim tasarrufumuza mümâna‘at eder olmalarıyla suâl olunup arsa-i mezkûreden her biri keff-i yed birle tasarrufumuza mümâna‘atları men‘ olunmak murâdımızdır deyü ricâl-i Devlet-i aliyyeden hâlâ Evkāf-ı Hümâyûn nâzırı sa‘âdetlü atûfetlü Numan Mahir Beyefendi tarafından mürsel vekîli câbî-i vakf Mehmed Râşid Efendi b. Hafız Ahmed Efendi hâzır olduğu hâlde da‘vâ ettiklerinde onlar dahi [11] cevâblarında arsa-i mezkûreye vaz‘-ı yedlerini bi’l-asâle ve bi’l-vekâle ikrâr ü i‘tirâf edip lâkin yedimizde olup bin iki yüz elli iki senesi Recebi’l-ferd’inin on birinci günü târihiyle müverrah bâlâsı tuğrâ-yı garrâ-yı hazret-i cihâniyân ile müveşşah birer kıt‘a mülknâme-i hümâyûnlar nâtıklar oldukları üzere mağaza-i mezkûrenin arsası Tüfenkhâne mahâllinden ma‘dûd olmak üzere cânib-i mîrîden zabt ve vakfı cânibinden temessük olunmak <<üzere>> şartıyla bizimle müvekkile-i mersûmeye füruht olunmağla ol-vechile vaz‘-ı yed ederiz deyip müdde‘iyân-ı merkūmân Şerîf Mehmed ve İbrahim’in ber-minvâl-i muharrer müdde‘âlarını bi’l-asâle ve bi’l-vekâle inkâr etmeleriyle müdde‘iyân-ı merkūmân Şerîf Mehmed ve İbrahim ber-vech-i muharrer müdde‘âlarını her biri mahallerinde lede’t-tezkiye adl ve makbûlü’ş-şehâde idikleri ihbâr olunan tüfenkçi esnâfının yiğitbaşısı Ali Ağa b. Mustafa ve Tüfenkçi Numan Ağa b. Abdullah ve Tüfenkçi Koca Mustafa Ağa b. Ahmed ve Kömürcü Arnavud Hamza b. Abdi ve Kömürcü Arnavud Hüseyin b. Mustafa nâm kimesne şehâdetleriyle bi’l-muvâcehe ber-nehc-i şer‘î isbât eylediklerini kâtibân-ı merkūmân mahâllinde bi’l-ma‘iye ketb ü tahrîr ve ma‘an mürsel ümenâ-i şer‘ ve halîfetân-ı merkūmân ile Pazartesi günü huzûr-ı hazret-i Fetvâ-penâhî’de müfettiş-i mûmâ-ileyh hâzır olduğu hâlde akd olunan meclis-i şer‘-i şerîf olup câbî-i vakf Mehmed Râşid Efendi ve asıl-ı mersûm Dimitri ve asıl ve vekîl-i mersûm Yorgi zimmîler muvâcehelerinde tasdîklerine mukārin alâ-vukū‘ihî inhâ ve takrîr etmeleriyle mûcebince arsa-i mezkûreden asıl ve müvekkile-i mersûmenin keff-i yedleri ve müdde‘iyân-ı merkūmân Şerîf Mehmed ve İbrahim’in zabt u tasarrufları iktizâ eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 11 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34675"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34677"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b078"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o646"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>