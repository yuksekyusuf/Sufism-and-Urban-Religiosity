﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 272<br>Hüküm no: 260<br>Orijinal metin no: [37a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Belgrad seferinde şehit olan Osman Odabaşı’nın varislerinin Mustafa Beşe’yi vekil tayin ettikleri</b><br><br>Vekâlet<br><br>Mahmiye-i İstanbul’da Üskübî mahallesi sâkinlerinden Dergâh-ı âlî dâme mahfûfen bi’l-me‘âlî yeniçeri tâifesinden otuz beş sekbanları odabaşısı iken bundan akdem Belgrad sefer-i zafer-rehînde şehîden vefât eden Osman Odabaşı b. Debbâğzâde Mustafa Dede’nin verâseti zevce-i menkûha-i metrûkesi Âişe bt. Abdullah nâm hatun ile sulbî sagīr oğulları Mehmed ve Mustafa’ya münhasıra olduğu lede’ş-şer‘i’l-enver zâhir ve mütehakkık oldukdan sonra sagīrân-ı mezbûrânın tesviye-i umûrlarına kıbel-i şer‘-i enverden vasiye-i mansûbeleri ve zâtı bi’t-ta‘rîfi’ş-şer‘î ârifân Mehmed Çelebi b. Abdullah ve Ahmed Çelebi b. Yusuf nâm kimesneler ta‘rîfleriyle mu‘arrefe olan zevce-i mezbûre Âişe Hatun meclis-i şer‘-i hatîr-ı lâzımü’t-tevkīrde işbu râfi‘ü’l-kitâb Mustafa Beşe b. Mehmed nâm kimesne mahzarında asâleten ve vesâyeten ikrâr-ı tâm ve takrîr-i kelâm edip mûrisimiz zevcem müteveffâ-yı mezbûr Osman Odabaşı’nın terekesinden olup vilâyet-i Anadolu’da medîne-i Kastamonu’da vâki‘ lede’l-ahâlî ve’l-cîrân ma‘lûmü’l-hudûd ve’l-müştemilât menzil ve bahçesini ve sâir mevrûse ve müşteriye akār ve mankūl cemî‘ emlâk [ve] eşyâsını vâzı‘u’l-yed olanlardan taleb ve da‘vâ ve ahz u kabz ve ba‘de’l-kabz âhara ba‘de’l-müzâyede semen-i misilleriyle âhara bey‘ ü teslîm ve semenlerini ahz u kabz ve bana îsâle ve taleb ve da‘vâ ve ahz u kabz ona mutavakkıf olduğu umûrun küllîsine mezbûr Mustafa Beşe’yi asâleten ve vesâyeten tarafımdan vekîl ve nâib-i menâb nasb u ta‘yîn eyledim dedikde ol dahi vekâlet-i mezbûreyi kabûl ve merâsimini alâ-mâ yenbağī edâya ta‘ahhüd ve iltizâm etmeğin mâ hüve’l-vâki‘ bi’t-taleb ketb olundu.<br><br>Fî 14 S sene 1153.<br><br>Şuhûdü’l-hâl: es-Seyyid Musa Çelebi b. Ramazan, Durmuş b. Bayram, es-Seyyid Ahmed Çelebi b. Musa, Mustafa b. Bayram</p>          <br><a title="Önceki sayfa" style="text-decoration:none" href="./ayrmetin.php?idno=6475"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6477"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b272"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o646"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>