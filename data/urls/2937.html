﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 502<br>Hüküm no: 619<br>Orijinal metin no: [111a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Abdünnebi’nin nafakasız terk ettiği eşi Hatice Hatun ile kızı ve hademesi için nafaka takdir olunması</b><br><br>Mahmiye-i İstanbul’da Küçük Karaman kurbünde Mimârsinan mahallesi sâkinelerinden olup merhûm Molla Hüsrev evlâdından olan umdetü’l-muhadderât Hadîce Hatun bt. Ali Efendi tarafından husûs-ı âti’l-beyâna [vekîl] olduğu mahalle-i mezbûre sâkinlerinden Mehmed Çelebi b. Ali ve mahmiye-i mezbûrede Abid Çelebi mahallesi sâkinlerinden Behzad Bey b. Abdullah nâm kimesneler şehâdetleriyle şer‘an sâbit olan Mehmed Çelebi b. Şeyh Mehmed nâm kimesne meclis-i şer‘-i hatîr-ı lâzımü’t-tevkīrde takrîr-i kelâm ve ta‘bîr ani’l-merâm edip müvekkile-i mûmâ-ileyhâ Hadîce Hatun’u zevci umdetü’l-kuzât Mustafa Efendi b. Abdünnebi târîh-i kitâbdan on ay mukaddem bilâ-nafaka terk etmekle müvekkile-i mûmâ-ileyhâ Hadîce Hatun ile bir hademesi ve mezbûr Mustafa Efendi’nin firâşından mütevellide sadriye sagīre kızı Asiye’nin nafaka ve kisve ve sâir levâzım-ı zarûriyeleri için kıbel-i şer‘-i şerîfden mezbûr Mustafa Efendi üzerine kadr-ı ma‘rûf yevmî bir mikdâr akçe takdîr olunmak matlûbumdur dedikde, müvekkile-i mûmâ-ileyhâ Hadîce Hatun muhadderâtdan olmağla sâkine olduğu menzilinde tahlîf için kıbel-i şer‘-i enverden Ebubekir Efendi b. Ahmed irsâl olunup ol dahi mûmâ-ileyhâ Hadîce Hatun’un zikr olunan Mimârsinan mahallesinde sâkine olduğu menziline varıp müşârün-ileyhâ Hadîce Hatun’a zâtı ma‘rifet-i şer‘iyye ile ârifân şâhidân-ı merkūmân ta‘rîfleriyle mu‘arrefe oldukdan sonra zevci mezbûr Mustafa Efendi nafaka terk etmeyip ve cins-i nafakadan dahi bir nesne irsâl etmediğine yemîn teklîf edildikde, ol dahi alâ-vefki’l-mesûl yemîn billâhi’l-aliyyi’l-a‘lâ etdiğini mezbûr Ebubekir Efendi mahallinde tahrîr ba‘dehû ma‘an irsâl olunan Mehmed b. Ahmed ve Ahmed b. Abdülmennan ile meclis-i şer‘-i hatîre gelip alâ-vukū‘ihi inhâ ve takrîr eylediklerinden sonra hâkim-i muvakkı‘-ı sadr-ı kitâb tûbâ-lehû ve hüsnü-meâb hazretleri dahi mûmâ-ileyhâ Hadîce Hatun’un ve benât-ı eşrâfdan olmağla bir hâdimesinin nafaka ve kisve ve sâir havâyic-i zarûriyeleri için yevmî onar akçe min-haysü’l-mecmû‘ mezbûr Mustafa Efendi üzerine yevmî kırk akçe farz ve takdîr edip mûmâ-ileyhâ Hadîce Hatun’a meblağ-ı mefrûz-ı mezbûru kendinin ve bir hademesinin ve sagīre-i mezbûre Asiye’nin nafaka ve kisve ve sâir levâzım-ı zarûriyelerine harc u sarfa ve lede’z-zarûre istidâneye ve vakt-i zaferde mezbûr Mustafa Efendi’ye rücû‘a izin vermeğin mâ-hüve’l-vâki‘ bi’t-taleb ketb olundu.<br><br>Fî 4 min-Şevvâli’l-mükerrem li-sene ihdâ ve semânîn ve elf.<br><br>Şuhûdü’l-hâl: Şükrullah Bey b. Mustafa, Abdi Çelebi b. Hüseyin, Mustafa Çelebi b. el-Hâc Ahmed, İbrahim Çelebi b. Ahmed ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=2936"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2938"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b502"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o511"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>