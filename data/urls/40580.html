﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 326<br>Hüküm no: 301<br>Orijinal metin no: [43a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Mehmed b. Hacı Ebubekir’in arsası vakıf mülk menzilini Hacı Ahmed Çelebi b. Hacı İbrahim’e sattığı</b><br><br>Dâru’l-hilâfeti’l-aliyye Kostantıniyye el-mahmiyye mahallâtından Üskübî mahallesinde sâkin el-Hâc Mehmed b. el-Hâc Ebûbekir nâm kimesne meclis-i şer‘-i hatîr-i lâzimü’t-tevkīrde işbu hâfızu’l-vesîka zahrü’l-eşbâh Hacı Ahmed Çelebi b. el-Hâc İbrahim mahzarında ikrâr ve takrîr-i kelâm edip mahalle-i mezbûrede vâki‘ bir tarafı el-Hâc ( ) Vakfı’na ve bir tarafı Harâccı Kara Mehmed Vakfı’na ve bir tarafı sel yoluna ve bir tarafı tarîk-ı âmma müntehî büyût-ı adîdeyi müştemil mülk menzili mâliki olan ashâb-ı hayrâtdan Hacı Murad b. ( ) nâm kimesne mülkünde olduğu hâlde vakf-ı lâzım ile vakıf edip süknâ ve tevliyetinin evvelen nefsine ba‘de vefâtihî evlâdına ve evlâd-ı evlâdına ile’l-inkırâz ba‘de inkırâzi’l-kül Medîne-i Münevvere’ye şart ve ta‘yîn vakfiye-i ma‘mûlün-bihâsında tasrîh ve tebyîn eylediği menzile ber-mûceb-i şart-ı vâkıf evlâddan Hasan Çelebi b. Mehmed nâm kimesne mutasarrıf ve mütevellî iken menzil-i mezbûr bin kırk üç senesinde vâki‘ olan harîk-ı azîmde bi’l-külliyye muhterik olup arsa-i sırfa kaldıkda cânib-i vakıfda menzil-i mezbûrun binâ ve imaretine müsâ‘ade olmamağla mezbûr Hasan Çelebi arsa-i mezbûrenin nukzunu bi’l-izni’ş-şer‘î bana on bin akçeye bâtten bey‘ ve teslîm ve arsasını dahi tevliyeti hasebiyle senede dört yüz seksen akçe mukāta‘a ile îcâr ve teslîm ve arsa-i mezbûre üzerine malımla nefsim için mülküm olmak üzere müceddeden ibnâya izin verip ben dahi vech-i muharrer üzere nukz-ı merkūmu iştirâ ve def‘-i semen ve arsa-i mezbûreyi dahi istîcâr ve tesellüm eyledikden sonra arsa-i mezbûre üzerinde müceddeden dâhiliye ve hâriciyeyi müştemil olup dâhiliyesinde iki bâb fevkānî oda ve bir köşk ve bir sofa ve bir tahtânî oda ve bir kârgîr mahzen ve mahtab ve iki halvetli bir hamam ve câmekân odası ve yanında bir fırın ve bir matbah ve bir kenîf ve iki bi’r-i mâ ve birbirine mukābil iki cüneyne ve hâriciyesinde bir bâb fevkānî oda ve bir köşk ve hizâsında vâki‘ tarîk-ı âmma başka kapıları açılır iki bâb oda ve üç kenîf malımla mülküm olmak üzere binâ ve ihdâs eylemişidim hâlâ menzil-i mezbûrun cemî‘ ebniye-i memlûkesini bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî bey‘-i bâtt-ı sahîh-i şer‘î ile mezbûr Hâcı Ahmed Çelebi’ye iki bin iki yüz elli kıt‘a riyâlî guruşa bey‘ ve teslîm ve arsasını dahi ma‘rifet-i mütevellî-i vakf-ı mezbûr ile ferâğ ve tefvîz edip ol dahi vech-i muharrer üzere iştirâ ve tesellüm ve tefevvüz ve kabûl eyledikden sonra semeni olan meblağ-ı mezbûr iki bin iki yüz elli kıt‘a riyâlî guruşu tamâmen mezbûr Hacı Ahmed Çelebi yedinden ahz u kabz eyledim ba‘de’l-yevm menzil-i mahdûd-ı mezbûrun cemî‘ ebniye-i memlûkesi mezbûr Hâcı Ahmed Çelebi’nin mülk-i müşterâsı ve arsası dahi hakk-ı müfevvazıdır keyfe mâ yeşâ ve hasbemâ yahtâr mutasarrıf olunsun dedikde mukırr-ı mezbûr Hâcı Mehmed’in vech-i muharrer üzere cârî ve sâdır olan ikrârını el-mukarru lehü’l-mezbûr Hâcı Ahmed Çelebi vicâhen tasdîk ve şifâhen tahkīk etmeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâmin ve’l-ışrîn min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Mustafa Efendi b. ( ) hatîb, İbrahim Efendi b. Halil el-imâm, Hâcı Mustafa b. Yusuf, Mustafa Reis b. Ali, Abdülkerim b. Şeyh Hüseyin, İbrahim b. Beşir, Mustafa b. İbrahim, Hacı Mehmed b. Ali, Hâcı Receb b. Ali, Osman Çelebi b. Ramazan, Dilaver b. Abdullah, Hâcı Murad b. Ali, Ramazan Efendi b. Hâcı İbrahim, Mustafa Efendi b. Muharrem, Osman Beşe çukadâr, Mehmed Çelebi b. Haydar ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40579"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40581"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b326"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o870"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>