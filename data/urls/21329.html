﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 395<br>Hüküm no: 265<br>Orijinal metin no: [62b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Çorbacı b. Receb’in varislere intikal eden mülk evin, Mehmed b. Sinan’a satıldığı</b><br><br>Medîne-i Hazret-i Ebâ Eyyûbeˈl-Ensârî mahallâtından Ahmed Dede mahallesinde sâkine iken bundan akdem vefât eden İbrahim Çorbacı b. Recebˈin zevceteyn-i metrûketeyn Abdurrahime bt. Receb ve Emine bt. Abdullah sulbî sagīr oğulları Mehmed ve Ahmedˈe münhasıra olup kableˈl-kısme mezbûr Mehmed dahi vefât edip verâseti vâlidesi merkūme Emine ile li-ebeveyn er karındaşı merkūm Mehmedˈe münhasıra olduğu şer‘an zâhir ve müte‘ayyin oldukdan sonra mezkûre Emine meclis-i şer‘de işbu râfi‘üˈl-vesîka mezbûr Mehmed b. Sinan mahzarında ikrâr ve takrîr-i kelâm edip müteveffâ-yı evvel mezbûr İbrahim Çorbacıˈnın ileˈl-vefât taht-ı tasarrufunda mülkü ve hakkı olup ba‘de vefâtihî on yedi bin akçeye takvîm olunan mahalle-i mezbûrede vâki‘ bir tarafdan mezbûre Abdurrahime Hatun mülküne ve bir tarafdan mahalle-i mezbûre müezzinine meşrûta olan vakf menzile ve bir taraftan Küçük Ali Çelebi mülküne ve bir tarafdan yine medîne-i mezbûrede Musa Çavuş Mescid-i Şerîfi müezzinine meşrûta olan vakıf menzile müntehî iki bâb tahtânî ve iki fevkānî odaları ve bi’r-i mâ’î ve bahçeyi müştemil mülk menzilden tafsîli mürûr eden hisse-i şer‘iyelerimi mezbûr Mehmed b. Sinanˈa altı bin üç yüz elli yedi akçeye bi-safkatin vâhidetin tarafeynden îcâb ve kabûlü hâvî bey‘-ı bâtt-ı sahîh-i şer‘î ile bey‘ ve teslîm edip ol dahi iştirâ ve tesellüm ve kabûl eyledikden sonra semeni olan meblağ-ı mezbûr altı bin üç yüz elli yedi akçeyi merkūm Mehmed b. Sinanˈın mülk-i müşterâsıdır hasbemâ yeşâˈ mutasarrıf olsun dedikde gıbbeˈt-tasdîkiˈş-şer‘î mâ vâka‘a biˈt-taleb ketb olundu.<br><br>Fiˈl-yevmiˈl-âşir min-Recebiˈl-ferd li-sene [10]84.<br><br>Şuhûdüˈl-hâl: Hasan Efendi b. Ramazan, İbrahim Çelebi b. Mehmed, Ahmed Çelebi b. Mehmed, Osman Beşe b. Veli, Hüseyin Çelebi b. Ali</p>          <br><a title="Önceki sayfa" style="text-decoration:none" href="./ayrmetin.php?idno=21328"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21330"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b395"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o965"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>