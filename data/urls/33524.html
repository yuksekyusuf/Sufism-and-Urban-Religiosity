﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 150<br>Hüküm no: 97<br>Orijinal metin no: [21a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Havaî kahve gediği satışı niza’ında Süleyman Efendi’nin Molla Mustafa b. Hasan’a 1000 guruşu iade edeceği</b><br><br>Tercüman Yunus mahallesinde hevâî kahve gediği semeninden 1000 guruş ile kahveci âlâtı redd ü teslîmine tenbîh<br><br>Ma‘rûz<br><br>Sahib-i arzuhâl Molla Mustafa b. Hasan meclis-i şer‘-i münîrde mahrûse-i Galata’ya muzâfe kasaba-i Kasımpaşa’da ve Piyale Paşa mahallesinde sâkin iken bundan akdem vefât eden Kahveci Abdullah Ağa b. Muhyiddin’in verâseti vâlidesi Hanife Hatun bt. Hasan ile li-ebeveyn er karındaşı Süleyman Efendi’ye ba‘de’l-inhisâr kendi nefsînden asîl ve vâlidesi mezbûre Hanife Hatun tarafından husûs-ı âtîde vekîl-i müsbet-i şer‘îsi merkūm Süleyman Efendi muvâcehesinde İstanbul’da Tercüman Yunus Mahallesi’nde vâki‘ aklâm-ı hümâyûndan birinde mukayyed olmayan bir bâb kahveci dükkânı derûnunda mevcûde hevâî gediği ta‘bîr olunur sekiz fincân ma‘a-zarf ve on duhan çubuğu ve iki şerbet güğümü ve dört cezve ve bir nühâs mangal ve bir maşraba ve bir pîş-tahta ve sâir âlât-ı <<lâzıme-i>> ma‘lûme müteveffâ-yı mezbûrun mâlı olup ba‘de’l-vefât vâlidesi merkūme ile karındaşı mezbûra mevrûs oldukdan sonra asîl ve vekîl-i merkūm Süleyman Efendi âlât-ı gedik-i mezkûru sene-i sâbıkā Şa‘bânında dükkân-ı mezkûrda oturup kahvecilik etmek şartıyla bin altı yüz elli guruşa bi’l-asâle ve bi’l-vekâle bana bey‘ ve gedik-bahâ nâmıyla mâlımdan ol mikdâr guruşumu almışdı lâkin dükkân-ı mezkûrun bi’l-icâreteyn mutasarrıfı bundan akdem beni bâ-i‘lâm-ı şer‘î dükkân-ı mezkûrdan ihrâc etmekle ben dahi şart-ı mezkûr ile olan bey‘in fesâdına binâen âlât-ı muharrere-i mezkûreyi yedimden alıp gedik-bahâ nâmıyla aldığı meblağ-ı mezkûru bana red ve teslîme asîl ve vekîl-i merkūm Süleyman Efendi’ye tenbîh olunmak matlûbumdur deyü da‘vâ ve ol dahi cevâbında bey‘-i mezkûru ikrâr lâkin şart-ı mezkûru inkârından mâ‘adâ merkūm Molla Mustafa bey‘-i mezkûrda bi’l-cümle şurût-ı müdde‘âsına müte‘allika da‘vâdan benimle vâlidem mezbûrenin zimmetimizi kabûlümüzü hâvî ibrâ ve ıskāt etmişdi deyü inkâra mukārin da‘vâ ve ibrâ-i mezkûr müdde‘âsını isbât edemeyip mezbûr Molla Mustafa ber-vech-i muharrer şart-ı müfsid müdde‘âsını lede’t-tezkiye adl ve makbûlü’ş-şehâde idükleri ihbâr olunan ocak tatarlarından Mustafa Ağa b. Ahmed ve Eski Ali Paşa’da Çulha Mehmed b. Mustafa nâm kimesneler şehâdetleriyle bi’l-muvâcehe vech-i vecîh-i şer‘î üzre ba‘de’l-isbât ve’l-hükm merkūm Molla Mustafa meblağ-ı mahkûmun-bih-i merkūm bin altı yüz elli guruşun altı yüz elli guruşunu rızâsıyla hat ve tenzîl etmekle mâ‘adâsı olup şer‘an lâzım gelen bin guruşu müdde‘î-i mezbûr Molla Mustafa’ya red ve teslîme merkūm Süleyman Efendi’ye ve eşyâ-i mezkûreyi dahi merkūm Süleyman Efendi’ye red ve teslîme merkūm Molla Mustafa’ya tenbîh olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî 7 Ra sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33523"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33525"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b150"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o600"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>