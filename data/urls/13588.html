﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 165<br>Hüküm no: 170<br>Orijinal metin no: [26b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Eyüplü Mustafa adlı çocuğun önceki vasisi Murad Dede üzerinde çocuğa ait para kalmadığı </b><br><br>Medîne-i Hazret-i Ebî Eyyûb el-Ensârî mahallâtından ( ) mahallesinde bundan akdem müteveffâ olan Mahmud nâm kimesnenin sulbî oğlu Mustafa nâm sagīre kıbel-i şer‘den mansûbe vasî olan vâlidesi Kamer bt. Abdullah nâm hâtun tarafından husûs-ı âti’z-zikre vekîl olup bimâ hüve nehcü’s-sübût şer‘an vekâleti sâbite olan zevci Ömer b. ( ) nâm kimesne mahfil-i kazâda sagīr-i mezbûrun mukaddemâ vasîsi olan râfi‘ü hâze’l-kitâb Murad Dede b. Abdullah muvâcehesinde takrîr-i da‘vâ edip mezbûr Murad Dede vesâyetden azl olunduğu zamânda muhâsebesi görüldükde, sagīr-i mezbûrun on dokuz bin akçe malın ikrâr edip müvekkilem mezbûre Kamer Hâtun vesâyeti hasebiyle meblağ-ı mezbûrun on altı bin akçesin merkūm Murad Dede yedinden ahz ve kabz edip zimmetinde üç bin akçe bâkī kalmışidi el-hâletü hâzihî vekâletim hasebiyle zikr olunan on bin akçeyi taleb ederim suâl olunup alıverilmesi matlûbumdur dedikde gıbbe’s-suâl mezbûr Murad Dede cevâbında, fi’l-hakīka sagīr-i mezbûra vasî olduğumda on dört bin akçesin kabz ve yedi sene istirbâh edip hâsıl olan ribhinden sagīr-i mezbûrun zikr olunan yedi senede nafaka ve kisvesi ve sâir mesârifine sarf eylediğimden sonra vesâyetden ma‘zûl olup muhâsebem görüldükde, Şeyh Nasrullah Efendi ve karındaşı Avnullah Efendi zimmetlerinde sagīr-i mezbûr malından on akçesi on bir buçuk akçe hesâbı üzre olan dokuz bin akçenin yedi senede cem‘ olan dokuz bin dört yüz elli akçe ribhi hesâb-ı mezkûr üzre tahsîl olunur zu‘mu ile on dokuz bin akçe ikrâr etmişdim, lâkin merkūmân Nasrullah Efendi ve Avnullah Efendi meblağ-ı mezbûru on akçesi on bir akçe hesâbı üzre edâ etmekle meblağ-ı merkūm on dokuz bin akçeye üç binden ziyâde akçe noksân terettüb etmişdir ol ecilden on altı bin akçesin merkūm Kamer Hâtun’a teslîm eyledim hesâb-ı mezkûr üzre üç binden mütecâviz akçem merkūmân Nasrullah Efendi ve Avnullah Efendi zimmetlerinde kalmışdır ben kabz eyledim deyicek mezbûrân Nasrullah ve Avnullah Efendi meblağ-ı mezbûr dokuz bin akçenin ribhinden mezkûr Murad Dede on akçesi on bir hesâbından ziyâde akçe kabz eylemediğine mezbûr Ömer’den beyyine taleb olundukda ityân-ı beyyineden âciz olup istihlâf etmeğin mezbûr Murad Dede meblağ-ı merkūm dokuz bin akçenin ribhinden on akçesi on bir akçe hesâbından ziyâde kabz eylemediğine ve sagīr-i mezbûr malından zimmetinde bir akçe ve bir habbe kalmadığına yemîn bi’llâhi aliyyi’l-azîm etmeğin mâ vaka‘a bi’t-taleb ketb olundu. Hurrire fî evâsıtı Recebi’l-mürecceb târihi’l-mezbûr.<br><br><br>Şuhûdü’l-hâl: Mustafa b. İsa, Abdülkādir Çelebi b. Mehmed, Mustafa Efendi b. ( ) el-Kâtib, Siyâmi Efendi b. ( ), Mustafa b. Veli ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=13587"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13589"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b165"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o529"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>