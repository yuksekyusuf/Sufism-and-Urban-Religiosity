﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 535<br>Hüküm no: 526<br>Orijinal metin no: [77a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Markar v. Ovannes’in Mercan Çarşısı’ndaki bir adet ekmekçi fırın ve içerisindeki bir adet değirmen gediğini iki bin yüz kuruşa Angeline bt. Hıristodolos’a sattığı</b><br><br>Mercan fırını mâddesi<br><br>Ma‘rûz<br><br>Arzuhâl eden Markar v. Ovannes zimmî kendi nefsinden asâleten ve li-ebeveyn karındaşı olup bundan akdem hâlik olan Bogos v. el-mersûm Ovannes zimmînin verâseti sulbiye kebîre kızları Serpohi ve Anna Nasrâniyeler ile sulbî oğlunun oğlu sagīr Matos ve oğlunun kebîre kızı Takohi veledey-i Matos’a inhisârı tahakkukundan sonra sagīr-i mersûmun tesviye-i emrine vasî-i mansûbu olup ve mersûmât Serpohi ve Anna ve Takohi Nasrâniyeler taraflarından husûs-ı âti’l-beyânda vekîl-i sâbitü’l-vekâlesi olmağla vekâleten ve vesâyeten Çarşamba günü arz odasında huzûr-ı hazret-i sadâret-penâhîde ve ba‘dehû du‘âhâne-i dâ‘îlerinde ma‘kūd meclis-i şer‘-i münîrde zikri âtî muhterik değirmen ve fırın arsasına kârgîr han binâ olunmuş olup mutasarrıf olan neccâr kalfalarından Kurdoğlu Yorgi v. Yani zimmînin bi-tarîki’l-istiğlâl ferâğından hâlâ mutasarrıfesi Angeline bt. Hıristodolos nâm Nasrâniye tarafından husûs-ı âtîde vekâleti şahsını bilir Keresteci Suteri v. Vasil ve Yorgi v. Lazari zimmîler şehâdetleriyle sâbit olan mersûm Yorgi Kalfa muvâcehesinde habbâzân kethudâsı ve bi’l-cümle nizâm ustaları hâzır oldukları hâlde İstanbul’da Mercan Çarşısı’nda vâki‘ bir bâb etmekci fırını ve içinde dokuz horoslu bir bâb etmekci değirmeni derûnunda mevcûde beyne’l-esnâf gedik ta‘bîr olunan otuz altı re’s bârgir ve sâir âlât-ı lâzıme-i ma‘lûmenin on sekiz bârgir hissesi benim ve mâ‘adâ on sekiz bârgir hissesi [77b] karındaşım hâlik-i mersûm Bogos zimmînin ale’l-iştirâki’s-seviyy yedimizde mülkümüz iken değirmen ve fırın-ı mezkûr bin iki yüz yedi senesinde muhterik olup ol târihden beri arsa-i sırfa kaldıkda arsa-i merkūmenin mutasarrıfesi Şeyhülislâm-ı esbak merhûm Murtaza Efendi kerîmesi Ümmügülsüm Hanım arsa-i merkūmeyi han binâ ve inşâsına izn-i hümâyûnu mutazammın işbu yedinde olan emr-i âlî-şân verildikden sonra mûmâ-ileyhâ Ümmügülsüm Hanım arsa-i mezkûreyi bâ-re’y-i mütevellî mersûm Yorgi zimmîye ferâğ ve tefvîz ol dahi ber-vech-i muharrer ba‘de’t-tefevvüz fırın ve değirmen-i mezkûrun deyn-i mîrîsi olan üç bin otuz iki guruşu cânib-i mîrî’çün kabza memûra edâ ve teslîm ve ma‘lûmü’l-esâmî tüccâra deyni olan beş bin dört yüz altmış sekiz guruş ki cem‘an sekiz bin beş yüz guruşu mersûm Yorgi Kalfa ashâb-ı düyûna edâ ve teslîm edip ve havâyî gediğini benimle karındaşım hâlik-i mersûmun vereseleri mersûmûna mevrûs olmağla zikr olunan fırın ve değirmen muhterik olmak hasebiyle bizim külliyetlü zarar ve hasarâtımız olup el-yevm on üç bin beş yüz guruş deynimiz olmağla fırın ve değirmen-i mezkûrların havâyî gediğini mersûm Yorgi Kalfa değer-bahâsıyla iştirâ eylesin yâhûd kurb ve civârında bizim için bir fırın ve değirmen binâ eylesin deyü tasaddî eylediğim da‘vâ-yı mezkûrelerim şer‘an mesmû‘a ve mu‘tebere olmadığı bana tefhîm olundukdan sonra beynimize muslihûn tavassut edip zikr olunan havâyî gediği ben bi’l-asâle ve bi’l-vekâle ve bi’l-vesâye mersûm Yorgi Kalfa’ya iki bin yüz guruşa tarafeynden bi’l-îcâb ve’l-kabûl bâtten ve sahîhan bi-safkatin vâhidetin bey‘ ü temlik eylediğimde ol dahi ber-minvâl-i meşrûh iştirâ ve temellük ve kabûl eyledikden sonra semeni olan meblağ-ı mezbûr iki bin yüz guruşu müşterî-i mersûm Yorgi Kalfa üç gün tamamına değin tamamen bize edâya müte‘ahhid olup fîmâ-ba‘d mârrü’z-zikr fırın ve değirmen gediğinde benimle vasîsi olduğum sagīr-i mersûmun ve müvekkilelerim verese-i mersûmânın kat‘a alâka ve medhalimiz kalmayıp mesfûr Yorgi Kalfa’nın mülk-i müşterâsı ve hakk-ı sırfı olmuşdur dedikde ol dahi tasdîk ve meblağ-ı mezbûru târih-i i‘lâmdan üç gün tamamına değin edâya müte‘ahhid olmağla gedik-i mezkûr hasbe’l-iktizâ münâsib ve muhtâc olan bir mahalle nakl olunmak üzere mesfûr Yorgi uhdesine Navul Kalemi’nde kayd birle yine sûret i‘tâsı bâbında istid‘â-yı inâyet eyledikleri İstanbul Mahkemesi’nden huzûr.<br><br>Fî 27 [Re]ceb sene [1]223.</p>          <br><a title="Önceki sayfa" style="text-decoration:none" href="./ayrmetin.php?idno=31933"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31935"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b535"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o596"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>