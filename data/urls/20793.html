﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 233<br>Hüküm no: 275<br>Orijinal metin no: [36b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Ali’nin mirasçılarının hisselerine düşen ev ve bağı Mehmed b. Kasım’a satmaları</b><br><br>Mahrûsa-i İstanbul’da Kepenekçi mahallesinde sâkin iken bundan akdem fevt olan Mehmed b. Ali nâm kimesnenin verâseti zevce-i metrûkesi Âişe bt. ( ) nâm hâtuna ve sulbî kebîr oğulları Ahmed ve Musli’ye münhasıra olup kable’l-kısme mezbûr Musli dahi fevt olup verâseti vâlidesi mezbûre Âişe’ye ve li ebeveyn karındaşı merkūm Ahmed’e münhasıra olduğu ve bi hükmi’l-münâsahati’ş-şer‘iyye meseleleri kırk sekiz sehimden tashîh olunup sihâm-ı mezbûreden otuz beş sehmi merkūm Ahmed’e ve on üç sehmi merkūme Âişe’ye intikāl ve isâbet eylediği şer‘an mütehakkik oldukdan sonra mezbûr Ahmed kendi tarafından asâleten ve vâlidesi mezbûre Âişe tarafından husûs-ı âti’z-zikre vekîl olup mezbûreyi ma‘rifet-i şer‘iyye ile ârifân Hüseyin Beşe b. Mahmud ve Ahmed b. Hasan nâm kimesneler şehâdetleri ile hasm-ı şer‘î-i câhid mahzarında şer‘an vekâleti sâbite oldukdan sonra vekâleten mahfil-i kazâda mezbûre Âişe’nin zevci işbu râfi‘ü’l-kitâb Mehmed b. Kasım mahzarında bi’l-asâle ve bi’l-vekâle ikrâr ve takrîr-i kelâm edip müteveffâ-yı mezbûr Mehmed’in muhallefâtından olup irs-i şer‘î ile bana ve vâlidem mezbûre Âişe’ye intikāl edip İstinye nâhiyesine tâbi‘ Rumelihisarı hâricinde Arpa Emîni mahallesinde vâki‘ bir tarafdan Üsküfçü kızı demekile şehîre ( ) nâm hâtun tasarrufunda olan vakıf menzil ve bir tarafdan dere ve iki tarafdan tarîk-i âm ile mahdûd iki bâb fevkānî odalar ve tahtında bir ahır ve zât-ı eşcâr-ı müsmire hadîka ve bi’r-i mâ ve kenîfi müştemil olan mülk menzili on dört bin yüz elli akçeye ve yine muhallefât-ı merkūmeden olup hisâr-ı merkūm hâricinde vâki‘ bir tarafdan el-Hâc Mustafa b. Hamza bağı ve bir tarafdan Halil b. Hasan bağı ve bir tarafdan Rıdvan b. Abdullah bağı ve bir tarafdan tarîk-i âm ile mahdûd dört dönüm bir kıt‘a mülk bağı iki bin beş yüz akçeye ki cem‘an on altı bin altı yüz elli akçeye safka-i vâhide ile tarafeynden îcâb ve kabûlü hâvî bey‘-i bâtt-ı sahîh-i şer‘î ile mezbûr Mehmed’e bey‘ ve teslîm ol dahi vech-i muharrer üzre iştirâ ve tesellüm ve kabûl eyledikden sonra semeni olan meblağ-ı mezbûru merkūm Mehmed yedinden bi’t-tamâm ve’l-kemâl ahz ü kabz eyledim ba‘de’l-yevm menzil-i mahdûd-ı mezkûr ile sâlifü’z-zikr bağ-ı mezbûr Mehmed’in mülk-i müşterâsı olmuşdur keyfe mâ yeşâ’ ve yahtâr mutasarrıf olsun dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’l-hâmis ve’l-ışrîn min Şevvâli’l-mükerrem li sene selâse ve seb‘în ve elf<br><br><br>Şuhûdü’l-hâl: Ahmed b. Hasan, Sinan b. Mehmed, Ömer b. Hasan, Yusuf b. Abdullah, Şaban b. Mehmed, el-Hâc Osman b. Abdullah, Mehmed b. Ahmed, Bayram b. Haydar, Mustafa b. Receb, Muharrem b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=20792"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20794"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b233"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o453"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>