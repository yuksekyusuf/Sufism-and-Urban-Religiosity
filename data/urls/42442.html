﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 288<br>Hüküm no: 336<br>Orijinal metin no: [66b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kemalpaşa Mahallesi Mescidi İmamı Mustafa Efendi’nin zabtında olan vakıf arsayı Ali Fakih Mahallesi Mescidi İmamı İsmail Efendi’ye teslim etmesi</b><br><br>Ma‘rûz,<br><br>Koca Mustafa Paşa Câmi‘-i şerîfi kurbünde Ali Fakih mahallesi imâmı sâhib-i arzuhâl İsmail Efendi b. Halil mahfil-i şer‘iyyâtda Kemalpaşa mahallesinde vâki‘ etrâf-ı erba‘ası merhûm Mehmed Ağa veresesi arsaları ve imâm ve müezzin meşrûtaları olan iki kıt‘a vakıf menzil ve Hazîne Kâtibi el-Hâc Mehmed Ağa menzili ve bahçe ve tarîk-i âm ile mahdûd yevmî üç akçe icâre-i müecceleli vakıf arsaya vaz‘-ı yedi mütehakkık olan arzuhâlde ismi mezkûr Hacı Pîrîzâde el-Hâc Mustafa Efendi b. Hasan mahzarında arsa-i mahdûd-ı mezkûr mukaddemâ Halil Çelebi b. Mustafa b. Abdullah ile sulbiye kebîre kızı Hadice Hatun’un ale’l-iştirâki’s-seviy yedlerinde mülk ve hakları iken mezbûr Halil Çelebi asâleten ve kızı mezbûre Hadice Hatun’un sâbitü’l-vekâle vekîli olmağla vekâleten yedimde olan sicilden muhreç işbu bir kıt‘a sûret-i vakfiye mantûkunca bin yüz kırk <<bin yüz altmış >> altı senesi Recebi’nin dördüncü günü Davudpaşa Mahkemesi’nde nâibü’ş-şer‘-i şerîf olan Mahirzâde es-Seyyid Mustafa Şakir Efendi b. Mahir Efendi huzûrunda arsa-i mahdûd-ı mezkûru vakıf edip tescîl-i şer‘î etdirdikde arsa-i mahdûd-ı mezkûr icâre-i mu‘accele ve yevmî üç akçe icâre-i müeccele ve yed-i mütevellî ile âhara îcâr olunup mu‘accelesine kızı mezbûre ile müsâviyen ve müeccelesine ancak kızı müstakılleten hayatda oldukça mutasarrıflar olup vefâtlarından sonra mezbûre Hadice’nin evlâdı ve evlâd-ı evlâdı ve evlâd-ı evlâd-ı evlâdı mutasarrıflar olup ba‘de’l-inkırâz mu‘accele ve müecceleye mârru’z-zikr Kemalpaşa mahallesi mescidi imâmı olanlar mutasarrıflar olalar ve her kim Kemalpaşa Mescidi imâmı olursa vakf-ı mezbûra hasbî mütevellî ola ve vakf-ı mezbûrun tebdîl-i şürûtu merreten ba‘de uhrâ yedimizde ola deyü ta‘yîn ve şart eyledikden sonra vâkıfân-ı mezbûrân Halil Çelebi ve zâtı ta‘rîf-i şer‘î ile mu‘arrefe olan kızı mezbûre Hadice Hatun zikr olunan <<altmış dört>> kırk altı senesi Zilka‘desi’nin on beşinci günü askerî kassâmı müderrisîn-i kirâmdan Ahmed Efendi huzûrunda vakf-ı mezbûrun tebdîl-i şürûtu yedimizde olmağla minvâl-i muharrer üzere ba‘de’l-inkırâz mu‘accele ve müeccele ve tevliyet Kemalpaşa mahallesi mescidi imâmı ola deyü mukaddemâ eylediğimiz şartımızdan rücû‘ edip ber-vech-i muharrer ba‘de’l-inkırâz mu‘accele ve yevmî üç akçe müecceleye hâlâ imâmı olduğum sâlifü’z-zikr Ali Fakih mahallesinde imâm olanlar mutasarrıflar olalar ve her kim Ali Fakih imâmı olursa vakf-ı mezbûra dahi hasbî mütevellî ola deyü müceddeden şart ve ta‘yîn eylediklerinden sonra vâkıfân-ı mezbûrân Halil Çelebi ve kızı mezbûre Hadice Hatun dahi fevt olup külliyen münkarız olmağla vâkıfân-ı mezbûrânın şartları üzere arsa-i mezbûrun tevliyeti ve mu‘accele ve müeccelesi bana meşrûta olup hakk-ı meşrûtum iken mezbûr el-Hâc Mustafa Efendi iki buçuk seneden beri bi-gayr-ı hakkın zabt ve tasarruf eder, suâl olunup kasr-ı yedine tenbîh olunmak matlûbumdur deyü da‘vâ etdikde, mezbûr el-Hâc Mustafa Efendi dahi cevâbında fi’l-hakīka kaziyye minvâl-i muharrer üzere olduğunu ikrâr ü i‘tirâf edip, lâkin vâkıfe-i mezbûre Hadice Hatun şart-ı muahharından rücû‘ edip kemâ-kân Kemalpaşa mescid-i şerîfinde imâm olanlara şart etmiş idi dedikde, takrîri üzere kendi Kemalpaşa mescidi imâmı olmağla meşrûtün-leh olmayıp husûs-ı mezkûrda hasm-ı şer‘î olmamağla alâ-mûcibi i‘tirâfihî arsa-i mezbûrenin bi’l-cümle gallât ve tevliyetinden kasr-ı yed edip mezbûr Hafız İsmail Efendi’nin minvâl-i muharrer üzere tasarrufuna müdâhale ve mu‘âraza etmemek üzere mezbûr el-Hâc Mustafa Efendi’ye tenbîh olunduğu huzûr-ı âlîlerine i‘lâm olundu.<br><br>Fî 12 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42441"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42443"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b288"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o549"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>