﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 175<br>Hüküm no: 129<br>Orijinal metin no: [35b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Margarita bt. Bedros’a olan borcunu ödemesi hususunda Kirkor v. Markar’a tenbihte bulunulması</b><br><br>Ma‘rûz-ı dâ‘i-i Devlet-i aliyyeleridir ki,<br><br>Arzuhâl eden şahsı mu‘arrefe Margarita bt. Bedros nâm Nasrâniye Bâb-ı hazret-i fetvâ-penâhîde Sadâret-i Anadolu mutasarrıfları dâ‘îlerine tahsîs buyurulan dâirede ma‘kūd meclis-i şer‘-i münîrde Anadolu’da Kocaeli sancağında vâki‘ Geyve kazâsına tâbi‘ Ortaköy re‘âyâsından ve peştamâl tüccârından derûn-ı arzuhâlde mastûrü’l-ism Kirkor v. Markar nâm zimmî muvâcehesinde mersûm Kirkor zimmî bin iki yüz kırk üç senesi Muharremi’l-harâmı’nın on ikinci günü malımdan ve yedimden iktirâz ve kabz ve umûruna sarfla istihlâk eylediği sekiz bin guruş deyni mukābelesinde her biri müstakıllen yedinde mülkü olup karye-i merkūmede kâin etrâf-ı erba‘ası Ohan ve Toros ve Yuvan zimmîler menzilleriyle ve tarîk-i âm ile mahdûd bir bâb menzil ile karye-i mezbûre hudûdu dâhilinde odalar nâm mahâlde kâin Hancı Anastaş ve Aci Ohannes zimmîler bahçeleri ve tarîk-i âm ile mahdûd bir kıt‘a dut bahçesi ve ma‘lûmü’l-hudûd bir mikdâr arsa-i hâliyesini vefâen bana bey‘ ve her birini mahâllinde kabza tarafından beni taslît eylediğinde ben dahi ber-minvâl-i muharrer iştirâ ve kabûl ve minvâl-i meşrûh [üzere] her birini mahâllinde kabza tarafından beni taslît eylediğinde ben dahi minvâl-i muharrer iştirâ ve kabûl ve ber-minvâl-i meşrûh her birini kabz etmiş idim. El-hâletü hâzihî meblağ-ı mezkûr sekiz bin guruşu bana edâ ve teslîm birle emlâk-ı muharrere-i mezkûreyi fekk ü tahlîsa mersûm Kirkor zimmîye tenbîh olunmak murâdımdır deyü da‘vâ etdikde ol dahi cevâbında kaziyye minvâl-i muharrer üzere olduğunu bi-tamâmihâ ikrâr ü i‘tirâf etmeğin mûcebince meblağ-ı mezkûr sekiz bin guruşu müdde‘iyye-i mersûme Margarita Nasrâniyeye edâ ve teslîm birle emlâk-ı muharrere-i mezkûreyi fekk ü tahlîsa mesfûr Kirkor zimmîye tenbîh olunduğu huzûr-ı âlîlerine i‘lâm olundu. El-emru li-men-lehü’l-emr.<br><br>Fî 29 L sene 1256.</p>          <br><a title="Önceki sayfa" style="text-decoration:none" href="./ayrmetin.php?idno=1031"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1033"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b175"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o333"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>