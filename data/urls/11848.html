﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 573<br>Hüküm no: 517<br>Orijinal metin no: [166b-1, Arapça]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Mehmed b. Ali’nin vakfiyesi</b><br><br>Vaddaha ve sahha mâ-fîhi ledeyye ve tehakkaka küllühû beyne yedeyye ve hakemtü bi’s-sıhhati ve’l-lüzûmi ale’l-vechi’l-ma‘hûd ve’n-nemati’l-mersûm âlimen bi’l-hilâfi’l-cârî beyne’l-eimmeti’l-eslâf ve ecilleti’l-eşrâf harrerehü’l-fakīr ile’llâhi te‘âlâ Ahmed b. Mehmed el-müvellâ bi-medîneti Galata el-mahmiye el-mahrûsa -ufiye anhümâ-<br><br>Elhamdülillâhi’llezî nevvera sudûra ibâdihî bi-envâri envâ‘i’s-sadakāt ve’l-hayrât ve’s-salâtü ve’s-selâmü alâ-nebiyyihî Muhammedin seyyidi’l-kâinât ve eşrefi’l-mevcûdât ve alâ-âlihî ve ashâbihî ecma‘în ammâ ba‘d. İşbu mazmûnunda vakıf ikrârından bahseden sahîh ve şer‘î bir hüccettir. Hâric-i mahmiye-i Galata’da Kasımpaşa kasabası mahallâtından Tezkiyeci mahallesinde sâkin Hacı Mehmed b. Ali nâm kimse dünyânın fâni, âhiren bâki olduğunu tedebbür edip âhiret azığı tedârik etmeyi murâd ettiğinde meclis-i şer‘-i şerîfe hâzır olup şöyle ikrâr ve i‘tirâf eyledi ki, işbu vakıf vakıf ikrârının kendisinden sudûruna kadar mâliki olduğu ve taht-ı tasarrufunda bulundurduğu, mahalle-i mezbûrede vâki‘, hudûdu bir tarafından Süleyman Bey b. Abdullah mülkü, bir tarafından Havva Hatun bt. Mustafa mülkü, bir tarafından tarîk-ı hâs, bir tarafından tarîk-ı âm ile mahdûd, dört bâb fevkānî hâneyi, iki fevkānî sofayı, iki bâb tahtânî hâneyi, kileri, su kuyusunu, kenîfi ve cüneyneyi hâvî cemî‘ menzilini cümle tevâbi‘i ve levâhıkıyla habs ve vakfetti. Menzil-i mezbûru tescîl maksadıyla mütevellî nasbettiği Mahmud Bey b. Ömer nâm kimseye teslîm etti. O dahi tesellüm edip sâir mütevellîler evkāfda nasıl tasarruf ettiler ise öyle tasarruf etti. Vâkıf-ı mezbûr menzil-i mezkûrda süknâyı mâdâm ki hayâtda ola evvelâ nefs-i nefîsesine sonra, Yusuf b. Abdullah nâm kimseye ve Ayni bt. Abdullah ve Belkıs bt. Abdullah nâm âzâdlı câriyelerine sonra bunların evlâdına, evlâd-ı evlâdına, batnen ba‘de batnin ve neslen ba‘de neslin ile’l-inkırâz evlâd-ı evlâd-ı evlâdına şart etti. Ba‘de’l-inkırâz menzil-i mezbûrun mütevellî yediyle icâreye verilip hâsıl olan ücret-i kirânın Medîne-i münevvere fukarâsına irsâlini şart etti. Tevliyet-i hasbiyyeyi mezbûr Yusuf’a, sonra atîkası mezbûre Ayni’ye, sonra diğer atîkası Belkıs’a şart etti. Menzil-i mesfûrun ta‘mîr ve meremmetini sâkinlerine şart etti. Mütevellî-i mezbûr vâki‘ ikrârı vicâhen ve şifâhen tasdîk etti. Emr-i vakf-ı mezbûr vech-i mastûr üzere tamâm olduğunda vâkıf-ı mezkûr İmâm-ı a‘zam Ebû Hanîfe katında vakfın adem-i lüzûmuna mütemessiken vakfiyyetten rücû‘ edip menzilin mülk-i sahîhine ilhâkını talep ve istirdâd eyledi. Mütevellî, imâmeyn-i hümâmeynin re’ylerine tevfîkan redden imtinâ‘ edince hâkim-i muvakki‘ü’l-kitâb huzûrunda murâfa‘a edip tarafeynden hüküm taleb ettiklerinde hâkim-i mûmâ-ileyh, cânib-i vakfı ihtiyâr edip menzil-i merkūmun vakfiyetinin lüzûmuna -âlimen bi’l-hilâf beyne’l-eimmeti’l-eşrâf- hükmetmekle vakf-ı mezbûr müseccel, müebbed bir vakıf olarak bi’l-ittifâk evkāf-ı lâzimeden oldu. Fe-men beddelehû ba‘de mâ-semi‘ahû fe-innemâ ismühû ale’llezîne yübeddilûnehû inna’llâhe semî‘un alîm. Ve ecrü’l-vâkıf ale’l-hayyi’l-cevâdi’l-kerîm.<br><br>Cerâ zâlike ve hurrire fi’l-yevmi’s-sâbi‘ min-şehri Recebi’l-ferd li-sene erba‘a ve selâsîn ve elf min-hicreti men-lehü’l-izzü ve’ş-şeref.<br><br>Şühûdü’l-hâl: El-hâc Osman b. Mehmed, el-Hâc İbrahim b. Mehmed, İbrahim Bey b. Abdullah el-cündî, Arslan Beşe b. Abdullah er-râcil, el-Hâc Ahmed b. Abdullah, Şa‘bân b. Abdullah, Ahmed b. Mustafa, Piyâle b. Abdullah, Şa‘bân b. Hamza, Hüseyin b. Hasan ve gayrühüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=11847"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11849"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b573"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o660"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>