﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 706<br>Hüküm no: 913<br>Orijinal metin no: [108b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hasan Bey’in, tereke tahsili için Şahin Ağa b. Abdülvehhâb Ağa’ya 500 değil 300 guruş verdiği</b><br><br>Vilâyet-i Rumeli’nde İlbasan kazâsına tâbi‘ Bozda nâm karye ahâlîsinden Hasan Bey b. ( ) nâm kimesne dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i şerîfde bâ‘isü’l-kitâb Şahin Ağa b. Abdülvehhâb Ağa nâm kimesne mahzarında üzerine da‘vâ ve takrîr-i kelâm edip li ebeveyn karındaşım oğlu olan Ahmed b. Ali Çavuş nâm sagīr bundan akdem fevt olup verâseti vâlidesi Sâliha nâm hâtun ile bana münhasıra oldukda terekesinin üç sehimden hisse-i şer‘iyyem olan iki sehmini vâzı‘ü’l-yed olanlardan alıverilmek için mezbûr Şahin Ağa’ya beş yüz esedî guruş def‘ ve teslîm edip ol dahi vech-i muharrer üzre ahz u kabz ettiğinden sonra müteveffâ-yı mezbûrun terekesinden hissemi alıvermeyip meblağ-ı mezbûru bi gayrı hakkın mesârifine sarf ile istihlâk etmeğin suâl olunup meblağ-ı mezbûru mezbûr Şahin Ağa’dan alıverilmesi matlûbumdur dedikde gıbbe’s-suâl mezbûr Şahin Ağa cevâbında müdde‘î-i mezbûrdan vech-i muharrer üzre ancak üç yüz esedî guruş kabz ettiğimden sonra hizmetini görüvermek ile meblağ-ı mezbûru yine müdde‘î-i mezbûra def‘ ve teslîm edip ol dahi yedimden ahz u kabz etmişidi deyû müdde‘î-i mezbûru ba‘zı da‘vâsından def‘le mukābele edip ziyâde[yi] inkâr edicek müdde‘î-i mezbûrdan ziyâde da‘vâsı için ve mezbûr Şahin Ağa’dan def‘-i mezbûru mübeyyine beyyine taleb olundukda mahmiye-i mezbûrda Keçeci Pîrî mahallesinde sâkin İvaz b. Mehmed ve Hasan b. İbrahim nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûr Şahin Bey müdde‘î-i mezbûrdan vech-i mübeyyen üzre aldığı üç yüz esedî guruşu müdde‘î-i mezbûra bizim huzûrumuzda def‘ ve teslîm [ve] müdde‘î-i mezbûr dahi yedinden ahz u kabz etmişidi biz bu husûsa bu vech üzre şâhidleriz şehâdet dahi ederiz [109a] deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olup müdde‘î-i mezbûr ityân-ı beyyine için istimhâl etmekle mehl-i şer‘î ile imhâl olundukdan sonra şehâdet-i mezbûre mûcebince müdde‘î-i mezbûr meblağ-ı mezbûr beş yüz guruşun üç yüz guruşunu da‘vâ ile mu‘ârazadan men‘ olunup mâ hüve’l-vâki‘ bi’t-taleb ketb olundu. Fi’l-yevmi’s-sânî aşer min şehri Ramazâni’l-mübârek li sene seb‘a ve seb‘în ve elf.<br><br><br>Şuhûdü’l-hâl: Umdetü’l-emâsil ve’l-akrân İsmail Ağa Serçavûşân, zahrü’l-akrân Ali Çavuş, fahrü’l-emsâl Eyüb Ağa Kethüdâ-yı hazret-i efendi, zahrü’l-akrân Şaban Ağa Ser-muhzırân.</p>          <br><a title="Önceki sayfa" style="text-decoration:none" href="./ayrmetin.php?idno=2070"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2072"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b706"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0921"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>