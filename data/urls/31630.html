﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 254<br>Hüküm no: 222<br>Orijinal metin no: [29a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Kara Ali Ağa’nın vârislerinden Hasan ve Hatice’nin, Balmumcu Hacı Mustafa kızı Şemsi Hatun aleyhindeki debbağhane davalarının reddedilmesi</b><br><br>Debbâğhâne nizâ‘ından men‘<br><br>Ma‘rûz<br><br>Medîne-i Üsküdar’da Eski Hamam kurbünde sâkin iken bundan akdem vefât eden Kara Ali Ağa b. Mustafa nâm kimesnenin sulbî kebîr evlâdı ashâb-ı arzuhâl Hafız Mustafa ve Hasan ve Hadice ve Azize’den ancak mezbûrân Hasan ve zâtı mu‘arrefe Hadice meclis-i şer‘-i münîrde bundan akdem vefât eden Balmumcu el-Hâc Mustafa Ağa’nın sulbiye kebîre kızı kezâlik zâtı mu‘arrefe Şemsi Hatun mahzarında nezâret-i hazret-i Sadâret-penâhîde âsûde evkāfdan Çağalazâde Vakfı’ndan medîne-i mezbûrede Mumhâne kurbünde vâki‘ beher şehr yüz on dört akçe icâreli ve seksen aded deri hisseli bir bâb debbâğhâneye babamız müteveffâ-yı mezbûr Kara Ali hayatında mutasarrıf iken debbâğhâne-i mezkûreyi bin iki yüz senesi Cumâdelâhiresi’nin on birinci günü mezbûre Şemsi Hatun’un babası müteveffâ-yı merkūm el-Hâc Mustafa Ağa’ya bâ-re’y-i mütevellî ferâğ ve tefvîz, ol dahi ba‘de’t-tefevvüz ve’l-kabûl mezbûrândan her biri fevt olup mezbûre Şemsi Hatun debbâğhâne-i mezkûreyi iki yüz on üç senesi Cumâdelûlâ’nın on birinci günü babasından kendi üzerine bâ-ma‘rifet-i mütevellî intikāl etdirdikden sonra biz ve karındaşlarımız merkūmân babamız müteveffâ-yı mezbûr Kara Ali Ağa debbâğhâne-i mezkûreyi ol-mikdâr deri hissesiyle müteveffâ-yı merkūm el-Hâc Mustafa Ağa’dan karz aldığı bin yedi yüz guruş zimmetinde deyni mukābelesinde her ne zaman edâ-i deyn eder ise redd-i ferâğ etmek şartıyla fâriğ olmuş idi deyü mezbûre Şemsi Hatun’dan defa‘âtle da‘vâ eylediğimizde ol dahi ferâğ-ı mezbûr kat‘îdir deyü bizim müdde‘âmızı inkâr ve mürûr-ı zaman ile mu‘ârazadan men‘ olunmuş iken biz bir takrîb meblağ-ı merkūm bin yedi yüz guruşu edâ birle debbâğhâne-i mezkûreyi mezbûre Şemsi Hatun’dan bâ-re’y-i mütevellî sene-i sâbıkā Muharrem’inin onuncu günü zabt ve tasarruf etmemizle ancak mezbûre Şemsi Hatun ve gerek babası müteveffâ-yı merkūm debbâğhâne-i mezkûre ile derûnunda olan ol-mikdâr derileri yirmi bir sene zabt etmeleriyle şehriye ellişer guruşdan müddet-i mezkûrede kirâ olmak üzere on iki bin altı yüz guruş bize ve karındaşlarımız mezbûrân Hafız Mustafa ve Azize’ye vermek üzere mezbûre Şemsi Hatun’a tenbîh olunmak matlûbumuzdur deyü ba‘de’d-da‘vâ ve’l-istintâk mezbûre Şemsi Hatun cevâbında debbâğhâne-i mezkûrenin ve ol-mikdâr derilerin şehriye kirâsı ancak sekiz on guruş olup, lâkin babam mezbûr Hacı Mustafa Ağa hayatında ve ba‘de vefâtihî ben yirmi bir sene muvâcehelerinde zabt ve tasarruf ve şehriye icâre-i müeccelesi cânib-i vakfa edâ ve teslîm eylediğimizden mâ‘adâ debbâğhâne-i mezkûrenin iktizâ eden ta‘mîr ve termîmine külliyetli mebâliğ harc ü sarf etmiş idik deyü eylediği takrîrini müdde‘iyân-ı mezbûrân ikrâr ü i‘tirâf etmeğin mûcebince müdde‘iyân-ı mezbûrân da‘vâ-yı mezkûreleriyle merkūme Şemsi Hatun’a bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu.]<br><br>Fî 3 S sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31629"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31631"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b254"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o644"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>