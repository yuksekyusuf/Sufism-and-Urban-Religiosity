﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 166<br>Hüküm no: 151<br>Orijinal metin no: [28a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hatice bt. Abdullah’ın vefât eden kocası Anderoka v. Nakrus’a hayatta iken sattığı menzilin parasını tamamen aldığının tesbit olunduğu</b><br><br>Mahmiye-i İstanbul’da Kefeli mahallesinde sâkine olan Hatice bt. Abdullah nâm mühtediye tarafından husûs-ı âti’z-zikri da‘vâ ve talebe vekîl olup vekâleti alâ-vechi’l-hasm nehc-i şer‘î üzere sâbite olan Mustafa b. Abdullah nâm kimesne meclis-i şer‘-i hatîrde müvekkile-i mezbûrenin hâlet-i cehâlette zevci olup bundan akdem mahalle-i mezbûrede hâlik olan Anderoka v. Nakrus nâm zimmînin sulbî sagīr oğlu İdamo ve sulbiye sagīre kızı Mariyora’nın kıbel-i şer‘den mansûb vasîleri olup vesâyeti vech-i şer‘î üzere sâbite olan Kiralambo v. Filipo nâm zimmî mahzarında bi’l-vekâle üzerine da‘vâ edip müvekkilem mezkûre Hatice bundan akdem bin on üç senesi Saferü’l-hayrı evâsıtında silk-i mülkünde münselik olup mahalle-i merkūmede vâkı‘ bir tarafı sagīrân-ı merkūmâna intikāl eden menzile ve bir tarafı Nikola v. Nakrus nâm zimmî mülküne ve iki tarafı tarîk-i âmma ve hâssa müntehî olan menzilini hâl-i hayâtında hâlik-i mersûma yirmi dört bin fıddî akçeye bey‘-i bâtt-ı kat‘î ile bey‘ edip teslîm-i mebî ettikden sonra semen-i mersûmun on sekiz bin akçesini yedinden alıp kabz edip mâ‘adâsı olan altı bin akçesi mürd olmağla zimmetinde kalmış idi. Hâlâ vasiyy-i merkūm vesâyeti hasebiyle terekesine vâzı‘u’l-yed olmağla terekesinden taleb ederim dedikde gıbbe’s-suâl vasiyy-i mezbûr cevâbında hâlik-i mesfûr müvekkile-i mersûmeden zikr olunan menzili târîh-i merkūmda hayâtında meblâğ-ı mezbûr yirmi dört bin akçeye iştirâ edip ve semen-i merkūm yirmi dört bin akçeyi mezkûre Hatice’ye bi-tamâmihî îfâ ve teslîm edip ol dahi bi’t-tamâm kabz edip yedine hüccet-i şer‘iyye vermiş idi deyü kelimâtına mutâbıka hüccet-i şer‘iyye ibrâz eyledikde gıbbe’l-inkâr ve akībe’l-istişhâd udûl-i Müslimînden mahalle-i mersûme sâkinlerinden Sefer Beşe b. Mehmed er-râcil ve Üveys b. Abdi nâm kimesneler li-ecli’ş-şehâde hâzırân olup gıbbe’l-istişhâd fi’l-vâkı‘ müvekkile-i mezkûre menzil-i merkūmu târîh-i mersûmda hâl-i hayâtında hâlik-i merkūma bizim huzûrumuzda yirmi dört bin akçeye bey‘-i bâtt-ı kat‘î ile bey‘ edip semen-i mersûm yirmi dört bin akçeyi bi’t-tamâm ve’l-kemâl hâlik-i mezkûr yedinden alıp kabz eyledi biz bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle oldukdan sonra vekîl-i mezbûr talebden men‘ olup mâ-hüve’l-vâkı‘ bi’t-taleb ketb olundu.<br><br>Tahrîren fî-evâʼili şehri Ramazâni’l-mu‘azzam li-sene târîh...<br><br>Şuhûdü’l-hâl: Edhem Çavuş b. Faik, Ahmed Ağa reîsü’l-muhzirîn, Hacı Mahmud b. İsa, Süleyman b. Zekeriya, Ali b. Şahkulu, el-Hâc Mehmed b. ( ) ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39442"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39444"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b166"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o410"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>