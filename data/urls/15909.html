﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 437<br>Hüküm no: 527<br>Orijinal metin no: [81b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ahmed Çelebi b. Mehmed’in İvaz’ın kölesi olduğu iddiasının reddi</b><br><br>Medîne-i Hazret-i Ebâ Eyyûb el-Ensârî -radiye anhu Rabbühü’l-Bârî- mahallâtından el-Hâc Hüsrev mahallesi sâkinlerinden işbu orta boylu, açık kaşlı, sarışın Boğdaniyyü’l-asl bâ‘isü’l-kitâb İvaz b. Abdullah meclis-i şer‘-i şerîfde medîne-i mezbûrede hazret-i müşârün-ileyh evkāfına bi’l-fi‘l mütevellî olup medîne-i mezbûrede vâki‘ beytülmâl-i âmme ve hâssa kabzına memûr olan fahrü’l-akrân Yusuf Ağa tarafından husûs-ı âti’l-beyâna vekîl-i mü[se]cceli olan Ahmed Çelebi b. Mehmed mahzarında üzerine da‘vâ ve takrîr-i kelâm edip mahalle-i mezbûre sükkânından olup gāib ani’l-meclis es-Seyyid Hasan Bey’in ben abd-i memlûkü olup lâkin mezbûr es-Seyyid Hasan Bey bundan akdem beni yetmiş esedî guruşa kitâbete kat‘ edip ben dahi kabûl eyledikden sonra bedel-i kitâbetim olan yetmiş guruşu işbu hâzıre bi’l-meclis Sâliha bt. İsmail nâm hâtuna zimmetinde cihet-i karz-ı şer‘îden yetmiş esedî guruş deyni olmağla yetmiş esedî guruşu bana mezbûre Sâliha’ya sen [edâ] eyledikden sonra malımdan âzâd ol deyû emr edip ben dahi meblağ-ı mezbûrun mukaddemâ kırk guruşunu mezbûre Sâliha Hâtun’a emrine binâen edâ ve teslîm edip bâkī kalan otuz guruşu def‘a edâya iktidârım olmamağla merkūme Sâliha Hâtun mukaddemâ her otuz gün tamâmında kendiye birer esedî guruş vermek üzre taksît eyleyip ben dahi taksît-i mezbûru kabûl etmiş idim hâlâ ben meblağ-ı mezbûr otuz guruşu dahi mezbûre Sâliha Hâtun’a edâ ettikden sonra hür olurken vekîl-i mezbûr Ahmed Çelebi bana rık olmak üzre vaz‘-ı yed murâd eder suâl olunup sebîlim tahliyye olunmak matlûbumdur dedikde gıbbe’s-suâl ve akībe’l-inkâr müdde‘î-i mezbûrdan da‘vâsına mutâbıka beyyine taleb olundukda udûl-i ahrâr-ı ricâlden olup yine mahalle-i mezbûr sükkânından Kasım b. Ahmed ve Hüseyin Bey b. Nasuh ve Halil Beşe b. Mehmed nâm kimesneler li ecli’ş-şehâde makām-ı kazâya hâzırûn olup istişhâd olunduklarında fi’l-vâki‘ müdde‘î-i mezbûr İvaz gāib-i mezbûr es-Seyyid Hasan Bey’in abd-i memlûkü olmağla bundan akdem bizim huzûrumuzda minvâl-i muharrer üzre yetmiş esedî guruşa kitâbete kat‘ edip ol dahi kabûl eyledikden sonra bedel-i kitâbeti olan meblağ-ı mezkûru mezbûr es-Seyyid Hasan Bey cihet-i mezbûreden merkūme Sâliha Hâtun’a olan yetmiş esedî guruş deynini edâ eyledikden sonra malımdan âzâd ol deyû emr edip müdde‘î-i mezbûr İvaz dahi meblağ-ı mezbûrun kırk guruşunu mezbûre Sâliha’ya edâ edip bâkī kalan otuz guruşu dahi merkūme Sâliha minvâl-i muharrer üzre taksît eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylelediklerinde gıbbe’t-ta‘dîl ve’t-tezkiyye şehâdetleri makbûle olmağın mûcebiyle müdde‘î-i mezbûr İvaz’a vekîl-i merkūm Ahmed Çelebi bî-vech ta‘arruzdan men‘ birle mâ vaka‘a bi’t-taleb ketb olundu. Fi’l-yevmi’r-râbi‘ ve’l-ışrîn min şehri Recebi’l-ferd li sene ihdâ ve tis‘în ve elf.<br><br><br>Şuhûdü’l-hâl: Ahmed Çelebi b. Mustafa, İsmail b. Resul, Süleyman b. Mehmed, Mehmed b. Eyüb.</p>          <br><a title="Önceki sayfa" style="text-decoration:none" href="./ayrmetin.php?idno=15908"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15910"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b437"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o653"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>