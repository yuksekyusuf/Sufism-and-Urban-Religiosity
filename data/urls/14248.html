﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 210<br>Hüküm no: 226<br>Orijinal metin no: [43b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Armaga’nın babası İsterpo v. Andrik’ten miras kalan dükkânlarının kirasından amcasının tahsil ettiği beş senelik kirayı tamamen alarak zimmetini ibrâ ettiği</b><br><br>Vilâyet-i Rumeli’nde Yenişehir kazâsı müzâfâtından Fener nâhiyesine tâbi‘ İstanifoz nâm karyede sâkin iken bundan akdem mürd olan İsterpo v. Andrik nâm zimmînin verâseti sulbî kebîr oğlu Armaga nâm şâbb-ı emrede münhasıra olduğu şer‘an zâhir oldukdan sonra mezbûr meclis-i şer‘-i şerîf-i lâzımü’t-tevkīrde işbu râfi‘ü’l-kitâb ammisi Aleksi v. Yani nâm zimmî muvâcehesinde bi’t-tav‘ ve’r-rızâ ikrâr ve takrîr-i kelâm edip bundan târih-i kitâba gelince ammim mezbûr Aleksi medîne-i Üsküdar’da Mihri[mah] Sultan Câmi‘-i şerîfi kurbunda vâki‘ babam hâlik-i mezbûr İsterpo’dan müntakil ve mevrûs nısf mumhâne ücretinden beher sene hâsıl olan beşer bin akçeden beş senede müctemi‘ olan yirmi beş bin akçe ve mahmiye-i Kostantıniyye hâricinde Eminönü’nde vâki‘ kezâlik nısf mumhâne ücretinden beher senede hâsıl olan on birer bin akçeden sinîn-i mezbûrede müctemi‘ olan elli beş bin akçe ki cem‘an beş senede seksen bin akçeyi ahz u kabz etmişdi el-hâletü hâzihî mezbûr Aleksi târih-i kitâba gelince beş senede makbûzu olan seksen bin râyic fi’l-vakt akçeyi yedinden bi’t-tamâm ve’l-kemâl ahz u kabz edip husûs-ı mezbûra müte‘allik da‘vâ ve talebden ammim mezbûrun zimmetini ibrâ-i âm ile ibrâ ve iskāt-ı tâm ile iskāt eyledim, ba‘de’l-yevm zikr olunan dükkânlar kirâsına müte‘allik benden bi’z-zât veyâhud bi’l-vekâle vekîlimden da‘vâ ve taleb sâdır ve zâhir olursa lede’l-hükkâmi’l-kirâm mesmû‘a ve makbûle olmaya dedikde mukırr-ı mezbûrun ber vech-i mübeyyen cârî ve sâdır olan ikrârını el-mukarru lehü’l-mezbûr bi’l-muvâcehe tasdîk ve bi’l-müşâfehe tahkīk etmeğin mâ hüve’l-vâki‘ bi’t-taleb ketb olundu. Tahrîren fi’l-yevmi’l-ışrîn min Cumâdelûlâ li sene erba‘a ve hamsîn ve elf.<br><br><br>Şuhûdü’l-hâl: Fahrü’l-akrân Mustafa Çelebi el-Cündî, Hüseyin b. Sinan er-Râcil, el-Hâc Ahmed Beşe Çukadâr, İbrahim Çelebi min huddâm, Andriye v. Panayot, Atanaş v. İskarlet, Dimo v. Armaga, Andriye v. İskarlet, Hristo v. İstiko</p>          <br><a title="Önceki sayfa" style="text-decoration:none" href="./ayrmetin.php?idno=14247"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14249"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b210"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o291"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>