﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 20 Numaralı Sicil (H. 1005 - 1007 / M. 1596 - 1599)<br>cilt: 35,&nbsp;sayfa: 96<br>Hüküm no: 83<br>Orijinal metin no: [10b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim Bey b. Hamza’nın evini ve yirmi bin akçesini vakfettiği</b><br><br><<Hamd ü sipâs ve şükr-i (…) cenâb-ı rabbi (…) ve mâlikü’r-rikāb celle celâlühû (…) Muhammedin ve âlihî ecma‘în ammâ ba‘d sebeb-i tahrîr-i sahîfe-i şer‘iyye ve bâ‘is-i tahrîr-i makāle-i mer‘iyyesi ol[dur] ki Hazret-i Ebî Eyyûb Ensârî -aleyhi rahmetü’l-Bârî- mahallâtından Câmi‘-i Kebîr mahallesinde bundan akdem vefât edip verâseti zevcesi Âişe Hâtun bt. Abdülcelil ve kızı Ümmühâni nâm sagīresine münhasıra olan İbrahim Bey b. Hamza nâm müteveffânın tafsîl-i âti’l-beyân üzre vakfına mütevellî nasb olunan fahrü’l-akrân Mehmed Çelebi b. ( ) nâm kimesne meclis-i şer‘-i şerîf ve mahfil-i dîn-i münîfde müteveffâ-yı merkūmun zevcesi mezbûre Âişe Hâtun ve müteveffâ-yı mezbûrun sagīre kızı mezbûre Ümmühâni’ye vasiyy-i muhtârı olan fahrü’l-akrân Sefer Bey b. Abdullah mahzarlarında takrîr-i da‘vâ edip müteveffâ-yı mezbûr İbrahim Bey târih-i kitâbdan bir yıl mukaddem hâl-i hayâtında ve kemâl-i akl ve sıhhatinde mahalle-i mezbûrede vâki‘ bir tarafı Ekmekçi Süleyman vakfı’na ve bir tarafı Yakub Çavuş’un saraylı kızlarına şart eylediği vakfa ve bir tarafı İshak Hoca vakfı’na ve bir tarafı tarîk-i âma müntehî olup beş bâb ulvî ve iki bâb süflî evleri ve iki ahırı ve bir dükkânı ve tahta-pûşu ve sundurmaları ve iki su kuyusu ve iki kenîfi ve bağçe ve içinde su kuyusunu müştemil olan menzilini âmme-i tevâbi‘i ve merâfıkı ve kâffe-i menâfi‘i ve levâhıkı ile vakf ve haps eyleyip süknâsını hayâtda oldukça evvelâ kendiye şart eyleyip ba‘de’l-vefât zevcesi Âişe Hâtun ile kızı mezbûre Ümmühâni’ye ale’s-seviyye şart eyleyip ikisinden her kangısı vefât ederse hayâtda olan cümlesine mutasarrıf olup ba‘dehû mezbûre Ümmühâni’nin evlâdına ve evlâd-ı evlâdına ve evlâd-ı evlâd-ı evlâdına sümme fe-sümme batnen ba‘de batnin ve fer‘an ba‘de aslin şart edip mezbûre Ümmühâni’nin evlâdı münkariz oldukda menzil-i mezbûr izn-i hâkim ile bey‘ olunup vâkıf-ı merkūmun utekāsından kaç kimesne bulunursa semeni ile aded-i ruûsları mikdâr odalar iştirâ olunup her birisi orada sâkin olup ve her birinin sâkin olduğu oda kendiye ve evlâd-ı evlâdına ile’l-inkırâz vakf [ve] şart ola. Ve vâkıf-ı merkūmun rebîbe kızı Âişe bt. Gāzi’ye dahi bir oda ta‘yîn olunup kendiye ve evlâdına vakf ola. Semen-i mezbûrdan her ne mikdâr akçe bâkī kalırsa her sene onu on bir hesâbı üzre istirbâh olunup kaç akçe hâsıl olursa yevmî ikişer akçeye Kur’ân-ı azîm’den bir cüz-i şerîf tilâvet olunup sevâbı Resûlullah sallallâhu aleyhi vesellem rûh-ı şerîflerine ve vâkıfın rûhuna ihdâ oluna. Ve meşrûtun leh olan kimesneler münkariz oldukça zikr olunan odalar îcâr olunup vech-i meşrûh üzre icâresiyle cüzler kırâat oluna. Ve mütevellîsine dahi bir mikdâr vazîfe ta‘yîn oluna ve belde-i merkūmede hâkim-i şer‘ olana her sene muhâsebesi imzâsı için yüz akçe ta‘yîn oluna. Ve zikr olunan menzilin termîm ve ta‘mîri için hâlis-i mâlından yirmi bin akçe dahi ifrâz ve vakf [ve] haps eyleyip müslümanları işhâd eyledi. Menzil-i merkūm şart-ı vâkıf üzre tebdîl olunmak lâzım geldikde zikr olunan yirmi bin akçe dahi semen-i menzile ilhâk olunup cümlesinden cüzler ta‘yîn olunup vech-i meşrûh üzre tilâvet oluna deyû şart edip menzil-i merkūmun ve meblağ-ı mezbûrun tevliyyetini hâl-i hayâtda kendi nefsine ba‘dehû hâkim-i şer‘ lâyık gördüğü kimesneye şart etmiş idi. Husûs-ı mezbûrda tescîl-i şer‘î müyesser olmadan vakf-ı mezkûr ve şart-ı meşrûhu üzre musırran vefât etmişdir. Vasiyyeti mûcebince zikr olunan menzili ve yirmi bin akçeyi tevliyyetim hasebiyle terekesinden taleb ederim suâl olunsun dedikde mezbûre Âişe’ye ve vasiyy-i mezbûr Sefer Bey’e suâl olundukda husûs-ı merkūmu bi’l-külliyye inkâr ile cevâb vericek mütevellî-i mezbûrdan sıdk-ı makāline beyyine taleb olundukda udûl-i müslimînden Mehmed Çelebi b. Mahmud ve Ahmed Çelebi b. İsa nâm kimesneler li ecli’ş-şehâde mahfil-i kazâya hâzırân olup gıbbe’l-istişhâd edâ-i şehâdeti şer‘iyye edip fi’l-hakīka müteveffâ-yı merkūm İbrahim bey hâl-i hayâtında menzil-i merkūmu ve meblağ-ı mezbûr yirmi bin akçeyi vech-i meşrûh üzre vakf ve şart edip bunun üzerine musırran vefât eyledi. Biz bu husûsa şâhidleriz şehâdet dahi ederiz dediklerinde ba‘de’t-ta‘dîl ve’t-tezkiyye şehâdetleri makbûle oldukdan sonra ( ) >> Bundan sonra tekrâr kayd olunmuştur gaflet olunmaya. </p>          <br><a title="Önceki sayfa" style="text-decoration:none" href="./ayrmetin.php?idno=19069"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19071"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt020&bsm=glt020b096"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt020&bsm=glt020o508"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>