﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 132<br>Hüküm no: 125<br>Orijinal metin no: [26a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatma Hatun bt. Solak Ömer Ağa’nın cariye olarak Kerelona bt. Yoseb’den satın aldığı Ayşe’nin hür olduğunu ispat etmesi</b><br><br>İşbu orta boylu, açık kaşlı, elâ gözlü Âişe nâm mevsûfe meclis-i şer‘-i şerîf-i enverde kendüye rık olmak üzere vâzı‘atü’l-yed olan Fâtıma Hatun bt. Solak Ömer Ağa tarafından husûs-ı âti’l-beyâna vekîl-i müsecceli olan Şaban Efendi b. Receb mahzarında üzerine da‘vâ ve takrîr-i kelâm edip ben mahmiye-i İstanbul’da Edirnekapısı kurbünde Çukurbostan mahallesi sükkânından işbu Osman b. Oruç nâm kimesnenin firâşından hâsıla ve zevce-i menkûhası Kerime bt. Halil nâm hürretü’l-asl hâtûndan mütevellide sulbiye kızı olup bana ve ebeveynime kat‘â rık târî olmayıp hürrü’l-asl olmuş iken hâlâ müvekkile-i mezbûre bana rık olmak üzere bi-gayrı hakkın vaz‘-ı yed eder, vekîl-i mezbûra suâl olunup müvekkilesi üzerimden yed-i mubtılasını kasr ve sebîlim tahliye olunmak matlûbumdur dedikde gıbbe’s-suâl vekîl-i mezbûr Şaban Efendi cevâbında bundan akdem işbu hâzır bi’l-meclis Kerelona bt. Yoseb nâm Yahudiye mevsûfe-i mezbûre Âişe’yi Çerkesiyyetü’l-asl olup müvekkili el-Hâc Hüseyin nâm kimesnenin câriye-i memlûkesidir deyü müvekkilem mezbûre Fâtıma Hâtûn’a yüz on guruşa bey‘ ve teslîm, ol dahi iştirâ ve tesellüm ve semen-i mezbûr mezbûre Âişe mahalle-i mezbûre sükkânından işbu mezbûr Osman b. Oruç’un firâşından hâsıla ve zevce-i menkûha-i mezbûre Kerime bt. Halil nâm hürrü’l-asl hâtûndan mütevellide sulbiye kızıdır, mevsûfe-i mezbûre Âişe’ye ebeveynine kat‘â rık târî olmuş değildir, hürrü’l-asıldır, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olup mûcebince mevsûfe-i mezbûre Âişe’nin hürriyetine ba‘de’l-hükmi’ş-şer‘ vekîl-i mezbûr Şaban Efendi müvekkilesi merkūme Fâtıma Hâtûn’un semeni deyü medfû‘u olan meblağ-ı mezbûr yüz on guruşu bâyi‘a-i mezbûre Kerelona’dan bi’l-vekâle taleb ve da‘vâ eyledikde mezbûre Kerelona cevâbında fi’l-hakīka mevsûfe-i mezbûre Âişe’yi ber-vech-i meşrûh kendi vekâleten yüz on guruşa [26b] mezbûre Fâtıma Hâtûn’a bey‘ ve teslîm ve semen-i mezbûru ahz u kabz eylediğini ikrâr u i‘tirâf etmekle meblağ-ı mezbûr yüz on guruş müvekkile-i mezbûre Fâtıma Hatun için vekîl-i merkūm Şaban Efendi’ye redd ü teslîme mezbûre Kerelona’ya tenbîh olunup mâ-hüve’l-vâkı‘ bi’t-taleb ketb olundu.<br><br>Fi’l-yevmi’s-sânî aşer mine’l-Muharremi’l-harâm li-sene mi’e ve elf.<br><br>Şuhûdü’l-hâl: Mehmed Efendi b. İbrahim, el-Hâc Ahmed b. İbrahim, İbrahim Çelebi b. Ahmed, Mehmed Çelebi b. İbrahim, Ebûbekir b. Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=28149"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28151"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b132"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o374"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>