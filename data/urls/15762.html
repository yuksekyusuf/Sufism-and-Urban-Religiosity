﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 335<br>Hüküm no: 380<br>Orijinal metin no: [56b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mustafa Çelebi b. Davud Efendi’nin evini istiğlâl yoluylasatması</b><br><br>Medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de Baba Haydar mahallesi sükkânından Mustafa Çelebi b. Davud Efendi meclis-i şer‘-i şerîfde mahalle-i mezbûrede sâkin iken bundan akdem intikāl-i dâr-ı bekā eden merhûm Kapıcızâde Ahmed Efendi’nin eytâm-ı sıgārının tesviye-i umûru için kıbel-i şer‘den mansûb vasîleri olan bâ‘is-i hâze’l-kitâb Ali Çelebi b. Abdullah mahzarında tav‘an ikrâr-ı tâm ve takrîr-i kelâm edip silk-i mülkümde münselik olup mahalle-i mezbûrede vâki‘ bir tarafı Hasan Bey b. Abdullah mülkü ve bir tarafı Oruc Ağa vakfı olan bostan ve bir tarafı Kakumî İbrahim Efendi mülkü ve bir tarafı tarîk-i âm ile mahdûd mülk menzilimi bi cümleti’t-tevâbi‘ ve’l-levâhık vasiyy-i mezbûr Ali Çelebi’ye iki yüz yirmi kıt‘a esedî guruşa bi tarîki’l-istiğlâl bey‘ ve teslîm ol dahi sıgār-ı mezbûrûn mallarıyla tarîk-i merkūm üzre iştirâ ve tesellüm ve kabûl eyleyip semeni olan meblağ-ı mezkûr iki yüz yirmi guruşu vasiyy-i mezbûr yedinden tamâmen ahz ve kabz eylediğimden sonra yine vasiyy-i mezbûr Ali Çelebi menzil-i mahdûd-ı mezkûru ba‘de’t-tahliyyeti’ş-şer‘iyye ve’t-tekābuzi’l-mer‘î târih-i kitâbdan bir sene tamâmına değin otuz üç kıt‘a esedî guruş ücret ile bana îcâr ve teslîm ben dahi ber vech-i muharrer istîcâr ve tesellüm ve kabûl eyledim dedikde gıbbe’t-tasdîki’ş-şer‘î mukırr-ı mezbûrun sulbî kebîr oğlu Abdurrahman Çelebi ve li ebeveyn er karındaşı Mehmed Çelebi vasiyy-i mezbûr Ali Çelebi mahzarında her biri takrîr-i kelâm ve ta‘bîr ani’l-merâm edip menzil-i mahdûd-ı mezkûrun derkine ve ücret-i merkūmeye ve meblağ-ı mezbûr iki yüz yirmi guruşa emr ve kabûlü hâvî kefâlet-i sahîha-i şer‘iyye ile her birimiz kefîl ve zâmin olduk dediklerinde ba‘de’t-tasdîki’l-mu‘teber mukırr-ı mezbûr Mustafa Çelebi i‘âde-i kelâm edip meblağ-ı mezkûr iki yüz yirmi esedî guruş ile ücret-i mersûmeyi sene-i mezkûre tamâmında vasiyy-i mezbûra edâ ve teslîm edemezsem menzil-i mezkûru semeni misli ile âhara bey‘ edip semeninden ba‘de’l-ahz ve’l-kabz meblağ-ı mezbûr ile ücret-i merkūmeyi vasiyy-i mezbûra edâ ve teslîm eyledikden sonra fazla kalan meblağı bana teslîme küllemâ azeltüke fe-ente vekîli mazmûnu üzre azlden masûn vekâlet-i devriye ile işbu hâzır bi’l-meclis Mehmed Çelebi b. Sunullah nâm kimesneyi tarafımdan vekîl ve nâib-i menâb nasb ve ta‘yîn eyledim dedikde ol dahi vekâlet-i mezbûreyi kabûl ve levâzımını edâya ta‘ahhüd etmeğin mâ cerâ bi’t-taleb ketb olundu. Fi’l-yevmi’l-hâmis aşer min şehri Rebî‘ilevvel li sene ihdâ ve seb‘în ve elf.<br><br><br>Şuhûdü’l-hâl: Hasan Ağa b. Abdullah, Abdi Beşe b. Ali, Hasan Bey b. Abdullah, Ahmed Bey b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15761"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15763"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b335"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o677"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>