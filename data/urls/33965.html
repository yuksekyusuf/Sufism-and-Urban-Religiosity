﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 177<br>Hüküm no: 58<br>Orijinal metin no: [26b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul İhtisab mukataasının bir yıllığına mültezim Mehmed Hamdullah’a verildiği</b><br><br>Bâ-tu[ğ]ra<br><br>İhtisâb.<br><br>Akzâ kuzâti’l-Müslimîn evlâ vülâti’l-muvahhidîn ma‘deni’l-fazli ve’l-yakīn râfi‘u a‘lâmi’ş-şerî‘ati ve’d-dîn vâris-i ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în mevlânâ İstanbul kādısı zîdet fezâiluhû tevkī‘-i refî‘-i hümâyûn vâsıl olıcak ma‘lûm ola ki bâ-hatt-ı hümâyûn-ı şevket-makrûnum Darbhâne-i âmirem tarafından zabt ve idâre olunan mukāta‘ât-ı mîrîyemden ihtisâb-ı İstanbul ve tevâbi‘i mukāta‘asının sülüs hissesi Darbhâne-i âmiremde ve diğer sülüsân hissesi müşterekleri uhdesinde olup ötedenberü âhardan zabt ve idâre olunu gelmişiken mukāta‘a-i mezkûreyi işbu bin iki yüz kırk senesi Martı ibtidâsından sene-i merkūme Şubat’ı gāyetine <<gelince>> değin bir sene-i kâmile yed-i vâhidden zabt ü rabt ve idâre eylemek üzere deruhde ve iltizâmına tâlib ve râgıb olan hâlâ mültezimi kıdvetü’l-emâcid ve’l-a‘yân Mehmed Hamdullah zîde mecdühûya bâ-irâde-i seniyyem sâbıkı üzere ma‘a mâl ve kalemiye ve harc-ı aklâm ve fâiz-i mukāta‘a-i mezkûre cem‘an otuz sekiz bin guruş bedel-i iltizâm ile deruhde ve iltizâm ve ibkā olunur mûmâ-ileyhden iltizâm ve kabûl-birle bedel-i iltizâmı olan meblağ-ı mezbûru vakt ü zamânıyla edâ ve teslîm eylemek üzere Darbhâne-i âmirem hazînesine memhûr deyn temessükü vermeğin ber-minvâl-i muharrer mukāta‘a-i mezkûre sene-i merkūmeye mahsûben yed-i vâhidden zabt u rabt ve idâre ve vâki‘ olan mahsûlât ve âidât ve rüsûmâtın kānûn-ı kadîm ve olageldiği üzere cem‘ ve tahsîl ve ahz u kabz eyleyip taraf-ı âhardan müdâhele ve ta‘arruz olunmamak üzere yed-i vâhidden zabtı’çün emr-i şerîfim i‘tâsını ricâl-i Devlet-i aliyyemden hâlâ Darbhâne-i âmirem nâzırı iftihârü’l-emâcid ve’l-ekârim es-Seyyid Ahmed dâme mecdühû memhûr temessük vermeğin mûcebince zabt ettirilmek fermânım olmuşdur. Buyurdum ki hükm-i şerîfim vardıkda ve bu bâbda sâdır olan emrim üzere amel edip dahi senki mevlânâ-yı mûmâ-ileyhsin nâzır-ı mûmâ-ileyhin verdiği temessük mûcebince mukāta‘a-i mezkûreyi iki yüz kırk senesi Martı ibtidâsından sene-i kâmile yed-i vâhidden mültezim-i mûmâ-ileyh tarafından zabt u rabt ve idâre ve vâki‘ olan mahsûlât ve âidât ve rüsûmâtın kānûn-ı kadîm ve olageldiği üzere cem‘ ve tahsîl ve ahz u kabz ettirdip emr-i âlîşânım taraf-ı âhardan müdâhale ve ta‘arruz ettirilmemesi husûsuna mübâderet eyleyesin şöyle bilesin alâmet-i şerîfe i‘timâd kılasın.<br><br>Tahrîren evâil-i şehr-i Rebî‘ülâhir sene [1]240.</p>          <br><a title="Önceki sayfa" style="text-decoration:none" href="./ayrmetin.php?idno=33964"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33966"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b177"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o534"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>