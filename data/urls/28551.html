﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 219<br>Hüküm no: 135<br>Orijinal metin no: [43a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Mustafa b. Osman’ın, Trabzon valisi Ömer Paşa b. Ahmed’e verdiği borca kefil olduğu iddiasıyla paşanın kethudâsı Ahmed Ağa b. Yusuf’a açtığı davayı ispat edemediği</b><br><br>Mahrûse-i Galata’da Hoca Ali mahallesinde sâkin el-Hâc Mustafa b. Osman nâm kimesne dîvân-ı hazret-i sadrazamîde ma‘kūd meclis-i şer‘-i şerîf-i âlîde mukaddemâ Trabzon vâlîsi olan Tersâne kethudâsı demekle şehîr Ömer Paşa b. Ahmed’in sâbıkā kethudâsı Ahmed Ağa b. Yusuf mahzarında üzerine da‘vâ ve takrîr-i kelâm edip bin yüz beş senesi Saferü’l-hayr’ının dokuzuncu günü mûmâ-ileyh Ömer Paşa’ya iki bin yüz yetmiş sekiz guruşumu idâne ve teslîm ol dahi istidâne ve tesellüm ve kabz eyledikden sonra meblağ-ı mezbûr iki bin yüz yetmiş sekiz guruşa mezbûr Ömer Paşa’nın kethudâsı işbu mezbûr Ahmed Ağa ve hazînedârı Ali Çelebi ve Dîvân Efendisi b. Mehmed Efendi’den herbiri alâ haddihî emr ve kabûlü hâviye kefâlet-i sahîha-i şer‘iye kefîl olmuşidi. Hâlâ suâl olunup meblağ-ı mezbûru bi-hükmi’l-kefâleti’l-mezkûre bana edâya mezbûr Ahmed Ağa’ya tenbîh olunmak matlûbumdur dedikde gıbbe’s-suâl merkūm Ahmed Ağa cevâbında fi’l-hakīka müdde‘î-i mezbûrun paşa-yı mezkûra idâne eylediği meblağ-ı merkūm iki bin yüz yetmiş sekiz guruşa ben ber-vech-i muharrer kefîl olduğumdan sonra sene-i mezbûre Zilhicceti’ş-şerîfe’sinde medîne-i Edirne’de paşa-yı mezbûra bir mikdâr mâlını dahi idâne eyledikde beni kefâlet-i mezbûreden ihrâc edip meblağ-ı mezbûr da‘vâsından benim zimmetimi ibrâ-i âmm-ı kātı‘ü’n-nizâ‘la ibrâ ve ıskāt etmişidi deyü da‘vâ-yı def‘ edicek gıbbe’l-istintâk ve’l-inkâr mezbûr Ahmed Ağa’dan def‘-i mezbûrunu mübeyyene beyyine taleb olundukda udûl-i Müslimînden ve târih-i mezbûrede medîne-i Edirne’de olup hâlâ mahmiye-i İstanbul’da Nişancıpaşa mahallesinde vâki‘ Kapudan-ı sâbık izzetlü Yusuf Paşa kethudâsı Osman Ağa’nın menzilinde sâkin Ali Ağa b. Mahmud ve Kapamacılar sûkunda vâki‘ Hüseyin Efendi hânında sâkinler olan Abbas Bey b. Osman ve Abdi Çelebi b. Mustafa nâm kimesneler li-ecli’ş-şehâde meclis-i ma‘kūd-ı mezbûra hâzırûn olup isre’l-istişhâd fi’l-hakīka bin yüz beş senesi Zilhicceti’ş-şerîfe’sinde medîne-i Edirne’de işbu müdde‘î-i mezbûr el-Hâc Mustafa mûmâ-ileyh Ömer Paşa’ya bir mikdâr mâlını dahi idâne eyledikde işbu merkūm Ahmed Ağa’yı kefâlet-i mezbûreden ihrâc edip meblağ-ı mezbûr da‘vâsından mezbûr Ahmed Ağa’nın zimmetini bizim huzûrumuzda ibrâ-i âmm-ı kātı‘ü’n-nizâ‘la ibrâ ve ıskāt etmişidi. Biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle oldukdan sonra müdde‘î-i mezbûr el-Hâc Mustafa bâlâda tafsîl olunan vech üzere târih-i mezbûrda [43b] [müdde‘î-i] mezkûr Ahmed Ağa’yı kefâlet-i mezbûreden ihrâc edip meblağ-ı mezbûr da‘vâsından mezbûr Ahmed Ağa’nın zimmetini ibrâ-i âmm-ı [kātı‘ü’n-nizâ‘] ile ibrâ ve ıskāt eylediğini meclis-i mezkûrda tâyi‘an ikrâr u i‘tirâf edip deyn-i mezbûr ile kefâlet-i merkūmeyi nâtık temessüğü şakk etmeğin mûcebiyle müdde‘î-i mezbûr el-Hâc Mustafa bî-vech mu‘ârazadan men‘ olunup mâ hüve’l-vâki‘ bi’t-taleb ketb olundu.<br><br>Fi’l-yevmi’l-âşir min-Şa‘bâni’l-mu‘azzam li-sene seb‘a ve mie ve elf.<br><br>Şuhûdü’l-hâl: Umdetü’l-emâcid ve’l-a‘yân makbûlü’s-sudûr ve’l-erkân Fazlullah kethudâ-yı hazret-i sadr-ı âlî, umdetü erbâbü’t-tahrîr ve’l-kalem Mustafa Efendi Tezkire-i evvel-i hazret-i sadr-ı âlî, zübdetü ashâbi’t-tastîr ve’r-rakām Mehmed Efendi Tezkire-i sânî-i hazret-i sadr-ı âlî, umdetü’l-eşbâh ve’l-a‘yân Yusuf Bey Ser-çavuşân, fahrü’l-a‘yân ve’l-akrân Muhzır Mehmed Ağa, umdetü’l-akrân ve’l-ekfâ Odabaşı Mustafa Ağa, el-Hâc Halil b. Mehmed tâbi‘-i hazret-i sadr-ı âlî, el-Hâc Mehmed Efendi b. Hüseyin, Ali Beşe b. ( ) Ser-hazînedâr.<br><br>Fî yevmi’s-sâbi‘ ve’l-ışrîn min-Şa‘bâni’l-mu‘azzam</p>          <br><a title="Önceki sayfa" style="text-decoration:none" href="./ayrmetin.php?idno=28550"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28552"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b219"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o873"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>