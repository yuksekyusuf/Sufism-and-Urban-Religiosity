﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 3 Numaralı Sicil (H.1027/ M. 1618)<br>cilt: 13,&nbsp;sayfa: 460<br>Hüküm no: 711<br>Orijinal metin no: [84b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İshak v. Yasef’in Komyanoz v. Flandet’teki alacağının kefîlinden tahsili</b><br><br>Oldur ki Dârü’s-saltanati’s-seniyye mahmiye-i Kostantıniyye mahallâtından mahalle-i Ali Paşa sâkinlerinden olup Portakal cemâ‘atinden İshak v. Yasef nâm Yahudi meclis-i şer‘-i hatîrde, Rüstem Paşa Hanı’nda sâkin Duka v. Komyanoz nâm zimmî mahzarında tasdîr-i da‘vâ edip, bundan akdem Komyanoz v. Flandet nâm zimmîye seksen zirâ‘ mor çuka bey‘ eylemişdim. Beher zirâ‘ı üçer yüz akçeye, cem‘an yekûn dört bin akçe olur. Meblağ-ı mezbûra merkūm Duka emr ve kabûlü hâviye kefâletle kefîl olmuşdu. Hâlâ merkūm Komyanoz gaybet etmekle meblağ-ı mesfûru merkūm Duka’dan kefâlet-i mahkiyesi hasebiyle taleb ederim suâl olunsun dedikde, gıbbe’s-suâl merkūm Duka bi’l-mukābele inkâr edip, müdde‘î-i mezkûr İshak’dan sıdk-ı makāline muvâfık beyyine taleb olundukda, Aragon cemâ‘atinden Paroh v. Abraham ve İlyader cemâ‘atinden Mihayil v. Yakob ve İlyad v. Murdehay nâm Yahudiler meclis-i şer‘a li ecli’ş-şehâde hâzırûn olup, istişhâd olunduklarında edâ-i şehâdet-i şer‘iyye edip, fi’l-vâki‘ merkūm İshak mezkûr Komyanoz’a üçer yüz akçeye seksen zirâ‘ mor çuka bey‘ edip, meblağ-ı mezbûra mersûm Duka emr ve kabûlü hâviye kefâletle kefîl olup, bu husûsa şâhidleriz şehâdet dahi ederiz dediklerinde, gıbbe’t-ta‘dîl ve’t-tezkiye şehâdetleri hayyiz-i kabûlde vâki‘ olup, mûcebiyle hükm birle, mâ vaka‘a gıbbe’t-taleb kayd şüd. Tahrîren fî evâsıtı şehri Şevvâli’l-mükerrem sene seb‘a ve ışrîn ve elf.<br><br><br>Şuhûdü’l-hâl: Mehmed b. Timur ve Eyüb b. Mehmed ve Mustafa b. Hamza ve Ahmed Baba b. Abdullah ve gayruhüm mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=24815"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=24817"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist003&bsm=ist003b460"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist003&bsm=ist003o512"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>