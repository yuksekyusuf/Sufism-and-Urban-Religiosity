﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 93<br>Hüküm no: 63<br>Orijinal metin no: [10b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Maktul Reisülküttab Hamza Efendi’nin devlete intikal eden çiftliği ile çayır ve mezraalarının Vezir Bayram Paşa’ya satıldığı ve tasarruf haklarının devredildiği</b><br><br>Bundan akdem reîsülküttâb olup emr-i şerîf-i sultânî ile mağzûben katl olunan Hamza Efendi’nin cümle terekesi cânib-i mîrîye kabz ve zabt olunmak için fermân-ı âlî-şân-ı sultânî sâdır olmağın maktûl-i mezbûrun terekesini bey‘e ve semenini mîrî için kabza cânib-i saltanat-ı aliyyeden meʼmûr olup bi’l-fi‘l atebe-i aliyye-i sultâniyyede vezâretle başdefterdâr olan düstûr-ı mükerrem, müşîr-i mufahham, nâzım-ı mesâlih-i ümem, yenbû‘-i lutf ve kerem, sâhibü’l-izzi ve’l-ikbâl, âmirü’l-hazâini bi-ahseni’l-a‘mâl, zü’l-kadri’l-bâzih ve’ş-şerefi’ş-şâmih Abdulbâki Paşa -dâme bi’l-hayri zikrühû ve feşâ- Dîvân-ı refî‘ü’l-bünyân-ı sultânî -lâ zâle mahfûfen bi’l-avni’r-Rabbânî- de mahfil-i şer‘-i hatîrde hâfız-ı kitâb-ı sedâd-intisâb, düstûr-ı mükerrem, müşîr-i mufahham, yenbû‘-i lutf ve kerem, ma‘den-i cûd ve şiyem, mümehhid-i bünyân-ı devlet ve ikbâl, müşeyyid-i erkân-ı sa‘âdet ve iclâl, sâhib-i devlet ve rif‘at ve sâhib-i zeyl-i izzet ve haşmet, zü’l-kadri’r-refî‘ ve’l-câhi’l-menî‘ Bayram Paşa b. el-merhûm Hüseyin -ekremehullâhu te‘âlâ fi’d-dâreyn- hazretleri huzûrunda ikrâr-ı tâm ve takrîr-i kelâm edip maktûl-i mezbûrun terekesinden olup Havâss-ı Kostantıniyye kazâsına tâbi‘ Bosna köyü demekle ma‘rûfe olan karyede vâki‘ muhavvata-i dâhiliyyesi tahtânî sedd üzerinde vâki‘ büyük dîvânhâneyi ve dört odayı ve altında büyük mahzeni ve karşısında hamama muttasıl sedd üzerinde altı bâb odayı ve harâba müşrif hamamı ve odaların altında tûlânî mahzeni ve üç su kuyusunu ve kapı arasında iki bâb odayı ve beş kıt‘a bahçeyi müştemil muhavvata-i vesî‘ayı muhtevî olup ve muhavvata-i hâriciyyesi sekiz bâb odayı, altında ahır ve samanlığı ve bir bâb tahtânî matbahı ve bir büyük deve ahırını ve bir çatma anbarı ve kapıdan taşra fevkānî altı bâb odayı ve altı büyük ahırı ve iki fırını ve bir su kuyusunu ve havuz ve çeşmeyi müştemil bir kıt‘a bahçeyi ve eşcâr-ı müsmire ve gayr-i müsmireyi müştemil cüneyneyi ve Eski Saray demekle ma‘rûf büyût-ı müte‘addideyi ve bir bâb çoban odasını ve üç bâb fevkānî ve tahtânî evleri hâvî ve müştemil olup etrâf-ı erba‘ası tarîk-i âmla mahdûd ve mümtâz olup çiftlik ta‘bîr olunan menzil ve çeşme altında vâki‘ bir tarafı karye-i merkūme mer‘âsına ve bir tarafı su harkına ve bir tarafı tarîk-i âmma müntehî olan bir kıt‘a çayır ve Dobradova nâm mevzi‘de vâki‘ bir tarafı Atâullah Çavuş mezra‘asına ve bir tarafı Yahya Çavuş mezra‘asına ve bir tarafı Süleyman Çavuş mezra‘asına ve bir tarafı zikr olunan çiftlik mezra‘asına müntehî olan Küçükpâre demekle meşhûr bir kıt‘a çayır ve yine tarafeyni mezbûrân Atâullah Çavuş ve Süleyman Çavuş mezra‘alarına ve tarafeyn-i âhareyni çiftlik-i mezbûr mezra‘alarına müntehî olan bir kıt‘a çayır ve zikr olunan çiftlikde vâki‘ yazılık demekle ma‘rûf yetmiş aded tahta ve bir ceviz tahtası ve kapı arasında vâki‘ beş aded çam tahtası ve iki re’s su sığırı ve öküzü ve iki çift kara sığırı öküzü ve iki re’s ineği ve iki re’s buzağı ve tahmînen on iki dönüm ma‘lûmü’l-hudûd bir kıt‘a bağ ve keyl-i İstanbulî ile seksen keyl şa‘îr ve altmış keyl alef ve yine yüz on keyl buğday tohumu zer‘ olunup hâlâ nâbit ve müntefe‘un bih olan tâze zürû‘ ve yine zikri sebk eden Dobradova nâm mevzi‘de makābir-i Müslimînden zikr olunan çiftlik kapısına varınca vâki‘ olan ma‘lûmü’l-hudûd ve’l-mikdâr bir kıt‘a mezra‘a ve Yahya Paşa Çiftliği’nden çiftlik-i mezbûra gelince vâki‘ olan ma‘lûmü’l-hudûd on mudluk mezra‘a ve yine cevânib-i erba‘ası merhûm Cerrâh Mehmed Paşa ve Atâullah Çavuş ve Kara Çelebizâde Efendi ve Şâmî Efendi mezra‘alarına müntehiye olup Topçu Tarlası demekle ma‘rûfe bir kıt‘a mezra‘a ve mevzi‘-i mezkûra karîb vakıf değirmen kurbünde vâki‘ ma‘lûmü’l-hudûd tahmînen üç mudluk bir kıt‘a mezra‘a ve makābir-i Müslimîn kurbünde vâki‘ cevânib-i erba‘ası Kara Çelebizâde Efendi ve Hızır ve Değirmenci mezra‘alarına müntehiye <<olup Topçu Tarlası>> olan bir kıt‘a mezra‘a ve mevzi‘-i mezkûr kurbünde vâki‘ cevânib-i erba‘ası çiftlik-i mezbûr dîvârı ve Hızır ve Süleyman Çavuş mezra‘aları ve tarîk-i hâssa müntehiye olan bir kıt‘a mezra‘a ve Eski Değirmen kurbünde vâki‘ etrâf-ı erba‘ası Süleyman Çavuş ve vakıf tarla ve Şorbacı ve Kasab mezra‘alarına müntehiye olan bir kıt‘a mezra‘a ve kurbünde vâki‘ cevânib-i erba‘ası Panayot nâm zimmî mezra‘alarıyla mahdûd olan bir kıt‘a mezra‘a ve Halkalu Bahçesi’ne karîb yerde vâki‘ etrâf-ı erba‘ası Çoban Çavuşbaşı ve Ahmed Çelebi mezra‘aları ve mîrî çayırlara müntehiye olan bir kıt‘a mezra‘a ve köprü kurbünde vâki‘ tarafeyni Değirmenci Hatunu mezra‘asına ve tarafeyn-i âhareyni tarîk-i âmma müntehiye Çayır Yeri demekle ma‘rûfe bir kıt‘a mezra‘a ve büyük yolun finâsında vâki‘ cevânib-i erba‘ası Kara Çelebizâde Efendi ve Odabaşı ve Kasab Zimmî mezra‘alarıyla <<müntehiye olan bir kıt‘a mezra‘a ve büyük yolda Kara Çelebizâde Efendi mezra‘asından>> tarîk-i âmma müntehiye olan bir kıt‘a mezra‘a ve Papas nâm karyede cevizlere karîb mevzi‘de vâki‘ Boruzen Tarlası demekle ma‘rûf üç ceviz ağacını müştemil olup Kara Çelebizâde Efendi ve Odabaşı mezra‘alarına müntehiye olan bir kıt‘a mezra‘a ve büyük yolda Kara Çelebizâde Efendi mezra‘asından Boruzen mezra‘ası kurbünde Halkalu’ya giden yoldan çeşmenin suyu mecrâsına gelince tahmînen sekiz mudluk mezra‘a ve kurbünde vâki‘ ma‘lûmü’l-hudûd bir kıt‘a mezra‘a ve zikr olunan yoldan Papas köyünde vâki‘ cevizler olduğu mevzi‘e gelince ma‘lûmü’l-hudûd tahmînen bir mudluk mezra‘a ve etrâf-ı erba‘ası Kara Çelebizâde Efendi ve Süleyman Çavuş mezra‘alarıyla çiftlik-i mezbûr mezra‘alarına müntehiye bir kıt‘a mezra‘a ve Halkalu yol üzerinde vâki‘ cevânib-i erba‘ası Malkoç Beşe ve Kara Çelebizâde Efendi ve Süleyman Çavuş mezra‘alarına müntehiye bir kıt‘a mezra‘a ve zeylinde vâki‘ değirmen yoluna varınca ma‘lûmü’l-hudûd olup tahmînen yirmi beş mudluk mezra‘a ve Süleyman Çavuş çiftliğinden Halkalu yola varınca ma‘lûmü’l-hudûd bir kıt‘a mezra‘a ve Topçu mezra‘ası demekle ma‘rûf tarafeyni çiftlik-i mezkûrun mezra‘alarına ve tarafeyn-i âhareyni tarîk-i âmma müntehiye bir kıt‘a mezra‘a ve makābir-i kefere kurbünde cevânib-i erba‘ası Malkoç Beşe ve Süleyman Çavuş ve tarîk-i âmma müntehiye bir kıt‘a mezra‘a ve kurbünde vâki‘ Süleyman Çavuş mezra‘aları içinde olan tahmînen bir mudluk üç kıt‘a mezra‘a ve Ulu yol altında vâki‘ Mahmud Bey ve Mustafa ve Süleyman Çavuş ve Yahya Paşa mezra‘alarına müntehiye <<olup tahmînen o>> [11a] olan bir kıt‘a mezra‘a ve İstanbul yolunda vâki‘ Mahmud Bey ve Malkoç Beşe ve Süleyman Çavuş ve Atâullah Çavuş mezra‘alarına müntehiye olan bir kıt‘a mezra‘a ve kurbünde vâki‘ cevânib-i erba‘ası Süleyman Çavuş mezra‘alarına müntehiye olup tahmînen on sekiz keyl tohum istî‘âb eden bir kıt‘a mezra‘a ve kurbünde vâki‘ cevizlere gelince Süleyman Çavuş ve tarîk-i âm ve çiftlik-i mezbûr tarlalarına müntehiye olan bir kıt‘a mezra‘a ve Kuleli köy yolunda vâki‘ Malkoç Beşe ve Süleyman Çavuş mezra‘alarıyla tarîk-i âmma müntehiye olan bir kıt‘a mezra‘a ve mevzi‘-i mezkûrun finâsında vâki‘ tarafeyni Kara Çelebizâde Efendi mezra‘alarına ve tarafeyn-i âhareyni çiftlik-i mezbûr mezra‘alarına müntehiye olup Hüseyin Tarlası demekle ma‘rûfe bir kıt‘a mezra‘a ve Karatoprak nâm mevzi‘de vâki‘ tahmînen bir keyl tohum istî‘âb eden bir kıt‘a mezra‘a cem‘an dört kıt‘a çayır ve tahmînen doksan mudluk mezra‘a müddet-i medîd sûk-ı sultânîde nidâ ve müzâyede olunup ba‘de inkıtâ‘i rağabâti’n-nâs üç yüz elli bin fıddî akçede vezîr-i müşârun-ileyh hazretleri üzerinde karâr edip bir akçe ziyâde ile âhar tâlibi olmamağın vech-i muharrer üzere meʼmûr olduğum cihetden zikr olunan çiftliği cümle tevâbi‘ ve levâhikiyle ve içinde olan menkūl ve emlâki ile meblağ-ı merkūm üç yüz elli bin akçeye müşârun-ileyh Bayram Paşa hazretlerine bey‘ edip ve zikr olunan mezâri‘in hakk-ı tasarrufunu sâhib-i arz ma‘rifetiyle <<ta‘fû>> tefvîz edip onlar dahi iştirâ ve kabûl ve tefevvüz eylediklerinden sonra meblağ-ı mezkûr üç yüz elli bin akçeyi mîrî için bi’t-tamâm alıp kabz eyledim, ba‘de’l-yevm keyfe yeşâ tasarruf eylesinler dediklerinde gıbbe’t-tasdîk mâ vaka‘a ketb olundu.<br><br>Hurrire fî-evâili şehri Recebi’l-mürecceb li-seneti selâse ve selâsîn ve elf.<br><br>Şuhûdü’l-hâl: Ali Ağa Mîr-i Piyâde, Ali Ağa Kethüdâ-i Hasan Paşa, Mehmed Ağa b. el-Müteferrika, İbrahim Ağa b. el-Müteferrika, Süleyman Efendi b. el-Kâtib, Ali Ağa b. el-Müteferrika, Mahmud Ağa b. Murad, Ali Bey b. el-cündî, Ömer Bey b. el-cündî, Ali Bey b. el-cündî, Mehmed Beşe b. er-râcil, Mehmed Beşe b. er-râcil ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39354"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39356"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b093"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o427"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>