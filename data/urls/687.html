﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 345<br>Hüküm no: 504<br>Orijinal metin no: [75a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rahime Hatun’un sattığı evin parasını kendisine ulaştırmak üzere kocasını vekil tayini</b><br><br>Mahmiye-i İstanbul’da Peykhâne Mahallesi’nde sâkin Siyavuş Bey b. Abdullah mahfil-i kazâda kasaba-i Kasımpaşa’da Büyük Piyale Paşa Mahallesi’nde sâkine olan Rahime bt. Abdulkādir Efendi nâm hatunun zevci işbu bâ‘isü’l-kitâb Hatır Bey b. Budak mahzarında üzerine da‘vâ edip mezbûr Hatır Bey’in zevcesi merkūme Rahime Hatun zikrolunan Piyale Paşa Mahallesi’nde vâki‘ yine Piyale Paşa Vakfı’ndan icâre-i mu‘accele ve müeccele ile mutasarrıfe olduğu hudûdu beynimizde ilm-i şer‘î ile ma‘lûm olan menzilinin hakk-ı tasarrufunu vakf-ı mezbûr mütevellîsi ma‘rifetiyle bin altmış bir senesinde yirmi beş bin akçe bedel mukābelesinde bana ferağ ve tefvîz edip ben dahi tefevvüz ve kabûl eylediğimden sonra bedeli olan meblağ-ı mezbûr yirmi beş bin akçeyi mezbûr Hatır Bey zevcem mezbûre Rahime Hatun kabzına beni vekîl eyledi deyü bi’t-tamam ahz u kabz eylemiş idi, varıp meblağ-ı mezbûru îsâl etmekle mezbûre Rahime benden taleb eder ben dahi mezbûr Hatır Bey’den taleb ederim, suâl olunsun dedikde gıbbe’s-suâl mezbûr Hatır Bey cevâbında zevcem mezbûre Rahime Hatun meblağ-ı mezbûr yirmi beş bin akçeyi merkūm Siyavuş Bey’den ahz u kabza tarafından beni vekîl eylemiş idi, ben dahi vekâletim hasebiyle kabz eyledim deyicek gıbbe’l-inkâr mezbûr Hatır Bey’den vekâletini mübeyyin beyyine taleb olundukda udûl-i Müslimînden eş-Şeyh Ali Efendi b. Mehmed ve Mehmed Çelebi b. Ali li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûre Rahime târîh-i mezbûrda mezkûr Siyavuş Bey’e tefvîz eylediği menzil-i mezbûrun bedeli olan meblağ-ı mezbûr yirmi beş bin akçeyi ahz u kabza zevci mezbûr Hatır Bey’i bizim huzûrumuzda tarafından vekîl eyledi, biz bu husûsa şâhidleriz şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebince mezbûr Siyavuş Bey merkūm Hatır Bey’e ta‘arruzdan men‘ olunup mâ-hüve’l-vâki‘ gıbbe’t-taleb ketb olundu.<br><br>Fi’l-yevmi aşer min-Zilka‘deti’ş-şerîfe li-sene erba‘a ve sittin ve elf.<br><br>Şuhûdü’l-hâl: es-Seyyid Abdulkādir Efendi, İbrahim Çelebi b. Davud, Pîrî Beşe b. Hüseyin, Mehmed Kamçı muhzır, Halil Beşe çukadâr, Rıdvan b. Abdullah ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=686"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=688"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b345"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o368"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>