﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 483<br>Hüküm no: 504<br>Orijinal metin no: [123a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdullah Ağa’nın Van Valisi Ömer Paşa’nın vekilharcı olan Ahmed Ağa’dan alacağıyla ilgili davada sulh olduğu</b><br><br>Mahmiye-i İstanbul’da el-Hâc İsâ mahâllesi ahâlîsinden Abdullah Ağa b. Muslı mahâlle-i mezbûrede meclis-i şer‘de sâbıkā Van vâlisi olan Ömer Paşa’nın vekîl-i harcı olan işbu râfi‘ü’l-vesîka Ahmed Ağa b. Hasan mahzarında üzerine da‘vâ ve takrîr-i kelâm edip işbu mezbûr Ahmed Ağa medîne-i Van’da Paşa-i müşârün-ileyhin vekîl-i harcı olduğu hâlde bi-gayrı hakkın yüz guruşum ile on guruş kıymetli bir kuşak ve altı guruş kıymetli bir bogasimi ahz u kabz etmekle hâlâ meblağ-ı mezbûr ile zikr olunan bogasi ve kuşak mevcûd ise aynlarını, müstehlek ise kıymet-i şer‘iyyelerini mezbûr Ahmed Ağa’dan taleb eylediğimde edâdan imtinâ‘ eder suâl olunup alıverilmek matlûbumdur dedikde gıbbe’s-suâl mezbûr Ahmed Ağa cevâbında fi’l-vâki‘ müdde‘î-i mezbûr Abdullah Ağa yedinden ber-vech-i muharrer yüz guruş ile bir kuşak ve bir bogasi ahz u kabz eylediğini ikrâr lâkin müdde‘î-i mezbûr Abdullah Ağa’nın Paşa-i müşârün-ileyhe ma‘lûmü’l-mikdâr deyni olmağla meblağ-ı mezbûr yüz guruşu bana Paşa-i müşârün-ileyhin emriyle deyn-i mezbûra mahsûben vermiş idi deyü def‘ ile mukābele etmeğin gıbbe’l-istintâk ve’l-inkâr mezbûr Ahmed Ağa’dan def‘-i mezkûruna beyyine taleb olundukda Paşa-i müşârün-ileyhin ol vakitde kapıcılar kethüdâsı olan Ali Ağa bin İbrahim ve müezzini olan İsmail Çelebi b. Mehmed li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ müşârün-ileyh Ömer Paşa’nın işbu müdde‘î-i mezbûr Abdullah Ağa zimmetinde ma‘lûmü’l-mikdâr hakkı olmağla mezbûr Abdullah Ağa meblağ-ı mezbûr yüz guruşu mezbûr Ahmed Ağa’ya Paşa-i müşârün-ileyhin emriyle deyn-i mezbûra mahsûben vermiş idi bizler bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye etdikde ba‘de’t-ta‘dîl ve’t-tezkiye şehâdetleri makbûle olmağın mûcibince mezbûr Abdullah Ağa meblağ-ı mezbûr yüz guruş mutâlebesiyle bî-vech mu‘ârazadan men‘ olundukdan sonra mezbûr Abdullah Ağa meclis-i mezkûrede mezbûr Ahmed Ağa mahzarında ikrâr ve takrîr-i kelâm edip işbu mezbûr Ahmed Ağa iddi‘â eylediğim sâlifü’z-zikr bir kuşak ve bir bogasi da‘vâsından beni vesâtet-i muslihîn ile altı guruş ve bir zolata üzerine [123b] sulh eylediklerinde ben dahi sulh-ı mezbûru kabûl ve bedel-i mezbûr altı guruş ve bir zolatayı yedinden ahz u kabz edip husûs-ı mezbûra müte‘allıka da‘vâdan mezbûr Ahmed Ağa’nın zimmetini ibrâ ve iskāt eyledim dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’l-ışrîn min-Recebi’l-ferd li-sene sitte aşere ve mi’e ve elf.<br><br>Şuhûdü’l-hâl: Ali Efendi b. Ahmed, el-Hâc Mehmed Efendi b. Ahmed, İsmail Efendi el-kādı, Ömer Efendi el-kādı, Veli Efendi el-kādı, Mehmed Efendi el-kādı, Mehmed Çavuş b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=42033"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42035"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b483"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o570"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>