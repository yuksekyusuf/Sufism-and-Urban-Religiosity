﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 202<br>Hüküm no: 215<br>Orijinal metin no: [39a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İngiliz tüccarı gemisinin top atışıyla bir Fransız tüccarı gemisini Payas limanı önlerinde batırması ve tüccarların tazminat talebleri</b><br><br>Bâ-mühr-i hazret-i efendi,<br><br>Ma‘rûz,<br><br>Sâdır olan fermân-ı âlîlerine imtisâlen tarafeynin yedlerinde olan hüccetlere nazar olundukda Payas tüccârından el-Hâc Halil ve el-Hâc Hasan ve el-Hâc Mehmed ve el-Hâc Mustafa ve el-Hâc Ali ve el-Hâc Osman ve el-Hâc Hamza ve el-Hâc Ahmed ve Hasan ve Molla Hüseyin ve Ahmed Çelebi ve Abdüllatif ve es-Seyyid Mustafa ve Şerif Hasan ve Mustafa nâm kimesneler ile Elisa Corci ve Dimitri ve diğer Dimitri ve İsak nâm zimmîler bin yüz yetmiş senesi Cumâdelâhiresi gurresinde ol vakitde Bakras ma‘a İskenderun nâibi el-Hâc Yusuf Efendi huzûrunda İngiltere tüccârından gāib ani’l-beled Sander Ramze? nâm kapudan tarafından vekîl olmak üzere İskenderun’da mukīm Boron nâm konsolos muvâcehesinde Dimyat nâm iskeleden ber-mûceb-i kāime mecmû‘u yirmi dört bin yedi yüz doksan yedi guruşluk yedi yüz seksen beş erdeb ve birer zenbil pirinç ve on beş ferde kahve ve yirmi top hatgas? ve bir kafes nişadır ve elli üç erdeb has ve üç çuval hınna, Fransız tüccârından İstepan nâm kapudanın sefînesine tahmîl ve Payas iskelesine gelirken mersûm Sander Ramze’ye müsâdife ve beynlerinde adâvetleri olmağla mesfûr İstepan Ayas kal‘ası limanına duhûl etmiş iken mersûm Sander Ramze sene-i mezkûre Cumâdelûlâsı’nın yirmi beşinci Pazar günü kuşluk vakti râkib olduğu sefînesinden üç top atıp mesfûr İstepan’ın sefînesine darb ve sefîne-i mezkûreyi ve derûnunda olan sâlifü’l-beyân emvâlimizi iğrâk ü ihrâk ve itlâf etmekle tazmînlerin taleb ederiz deyü ba‘de’d-da‘vâ ve’l-inkâr Ayas kal‘ası müstahfızânından Molla Mehmed b. Ahmed ve Hamza b. Yusuf nâm kimesnelerin mersûm Sander Ramze mesfûr İstepan’ın sefînesine üç top atıp darb ve sefînesini i‘râk ve emvâl-i tüccârı itlâf eyledi deyü gābi-i mersûm Sander Ramze’nin babası ve dedesi isimlerini ve zikr olunan eşyânın envâ‘ ve mikdâr ve kıymetlerini ta‘yîn etmeksizin şehâdetleriyle eşyâ-i mezkûrenin tazmînine nâib-i merkūm el-Hâc Yusuf’un hükmünü mezbûrûnun yedlerinde olan hüccet nâtıka ve hüccet-i mezkûre ihticâca sâliha olmadığını Sadr-ı Rumeli-yi esbak fazîletlü semâhatlü Ahmed Efendi hazretleri dâ‘îleri i‘lâm etmekle Müslimûn-ı mezbûrûn zimmiyyûn-ı mersûmûnun vekîl-i şer‘îleri olmak üzere Payas sükkânından Musa Efendi b. İlyas bin yüz yetmiş bir senesi Cumâdelûlâsı’nın yirmi birinci günü ol vakitde Halebü’ş-şehbâ kādısı Mehmed Emin Efendi’nin huzûrunda mersûm Boron muvâcehesinde nâib-i mezbûr el-Hâc Yusuf Efendi’nin hüccet-i mezkûresini ibrâzıyla husûs-ı mezkûru bi’l-vekâle mersûm Boron’dan gāib-i mesfûr Sander Ramze’nin vekîlidir deyü da‘vâ ve mersûm Boron inkâr eyledikde mûmâ-ileyh Mehmed Emin Efendi hüccet-i mezkûrenin mazmûnu muvâfık-ı şer‘-i enver olmamağla ihticâca adem-i salâhiyetine ve tarafeynden vekâlet sübûtu müte‘assir ve mezbûr Yusuf Efendi’nin hilâf-ı şer‘-i şerîf ve mugāyir-i şürût-ı ahidnâme-i hümâyûn hükmünün adem-i sıhhatine hüküm ve mezbûr Musa Efendi’yi husûs-ı mezkûr için konsolos-ı merkūm Boron’a bî-vech mu‘ârazadan men‘ eylediğini mûmâ-ileyh Mehmed Emin Efendi’nin mersûm Boron konsolos yedine verdiği bir kıt‘a hüccet nâtıka olmağın fî-nefsi’l-emr mersûm Boron konsolosun ber-nehc-i şer‘î vekâleti sâbite olmayıp mücerred tâife-i mezbûrenin ol havâlîde konsolosu olmağla kendülere hasm-ı şer‘î olmayıp müdde‘ûn-ı mezbûrûnun ta‘cîzleri bî-vech olmağla fîmâ-ba‘d husûs-ı mezkûru Müslimûn-ı mezbûrûn zimmiyyûn-ı mersûmûn da‘vâya kıyâm ederlerse ancak hasımları olan gāib Sander Ramze’nin bi-nefsihî kendi veyâhud bâ-hüccet-i şer‘iyye vekîl-i şer‘iyyesi ile ber-nehc-i şer‘î ve ber-mantûk-ı ahidnâme-i hümâyûn Âsitâne-i sa‘âdet’de huzûr-ı hazret-i Sadrı‘azamîde terâfu‘ iktizâ eylediği ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 12 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42320"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42322"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b202"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o577"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>