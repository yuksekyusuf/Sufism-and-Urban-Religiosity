﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 498<br>Hüküm no: 564<br>Orijinal metin no: [69a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Maktul Mimarbaşı Mustafa Ağa’nın Karamürsel’deki değirmenleri ile bağının açık arttırma sonucu Hasan Efendi b. Sinan’a satıldığı</b><br><br>Mübâya‘a-i değirmen ve bağ.<br><br>Atebe-i aliyye-i Sultaniyyede Şıkk-ı Evvel Defterdârı olan sahibü’s-sa‘âdeti ve’l-iclâl, sahibü ezyâli’l-mecdi ve’l-ikbâl hazret-i Ahmed Efendi edâmallâhü eyyâme mecdihî ve ikbâlihî taraf-ı bâhirüş-şereflerinden husûs-ı câ’i’z-zikri ikrâra vekîl olup Süleyman Bey b. Sinan ve Mehmed Bey b. İbrahim şehâdetleri ile şer‘an vekâleti sâbite olan fahrü’l-e‘âlî ve’l-emâsil el-Hâc Osman Ağa b. İsmail meclis-i şer‘-i hatîrde işbu kitâbın sahibi kıdvetü ashâbi’ş-şerefi’ş-şâmih Hasan Efendi b. Sinan mahzarında bi’l-vekâle ikrâr ve takrîr-i kelâm edip bundan akdem mağdûben katl olunan Mi‘mârbaşı Mustafa Ağa’nın cümle terekesi sâdır olan fermân-ı âlî mûcebince cânib-i mîrî için kabz olunmağın maktûl-i mezbûrun terekesinden olup mahrûse-i Üsküdar kazâsı muzâfâtından Karamürsel nâhiyesine tâbi‘ Saraycık nâm karyede vâki‘ iki tarafdan tarîk-i âm ve iki tarafdan ormanlık ile mahdûd Yalakâbad nehri ile dâyir üç göz mülk değirmen ve ona muttasıl iki yüz ırgādlık bir kıt‘a ma‘lûmü’l-hudûd bağın taraf-ı mîrîden bey‘i lâzım gelmeğin bundan esbak beyne’t-tâlibîn ve’r-râgıbîn nidâ ve müzâyede olunup ragabât-ı nâs bi’l-külliye munkatı‘a oldukdan sonra semen-i misli olan yüz yirmi bin akçede mûmâ-ileyh Hasan Efendi üzerinde karâr edip ziyâde ile âhar tâlib olmamağın zikrolunan üç göz değirmen ve bir kıt‘a bağı bi-cümleti’t-tevâbi‘ ve’l-levâhık ve kâffetü’l-hukūk ve’l-merâfık müvekkil-i müşârün-ileyh hazretleri yüz yirmi bin akçeye mezbûr Hasan Efendi’ye taraf-ı mîrîden bey‘-ı bâtla bey‘ edip ol dahi ber-minvâl-i muharrer iştirâ eyledikden sonra semeni olan yüz yirmi bin akçeyi mezbûr Hasan Efendi’nin yedinden bi’t-tamam ve’l-kemâl müvekkil-i müşârün-ileyh hazretleri cânib-i mîrî için alıp kabz eyledikden sonra teslîm-i Hazîne-i âmire eylediğini müş‘ir mezbûr Hasan Efendi yedine mühürlü ve nişânlı rûznâmçe-i hümâyûn sûreti verilmeğin min-ba‘d zikrleri sebk eden üç göz değirmen ve ona muttasıl bir kıt‘a bağ mezbûr Hasan Efendi’nin mülk-i müşterâsıdır mahallerinde kabz ve tasarrufa mezbûr Hasan Efendi’yi müvekkil-i müşârün-ileyh hazretleri taslît eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-hâdî ve’l-işrîn min-Şevvali’l-mükerrem li-sene isneyn ve seb‘în ve elf.<br><br>Şuhûdü’l-hâl: Başbâkīkulu Mehmed Ağa, Mustafa Efendi Halîfe-i Mevkūfât, İsmail Ağa birâder-i İbrahim Paşa, Süleyman Efendi Halîfe-i Rûznâmçe, Mustafa Efendi Sâhî(?)zâde(?).</p>          <br><a title="Önceki sayfa" style="text-decoration:none" href="./ayrmetin.php?idno=25450"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25452"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b498"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o998"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>