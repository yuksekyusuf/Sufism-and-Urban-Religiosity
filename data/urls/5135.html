﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 232<br>Hüküm no: 211<br>Orijinal metin no: [45b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Ağa b. Alican ile el-Hâc İsmail Ağa’nın arasındaki Babadağı kolu mukataasından dolayı olan alacak davasında sulh oldukları</b><br><br>Sulh.<br><br>Vilâyet-i Rumeli’de vâki‘ medîne-i Silistre ahâlîsinden Mahmiye-i İstanbul’da Kilid Hânı’nda müsâfiren sâkin Mehmed Ağa b. Alican nâm kimesne meclis-i şer‘-i şerîf-i enverde yüz kırk iki senesi medîne-i mezkûre sancağı Kıbtiyânı maktû‘ları cibâyetine bâ-fermân-ı âlî memûr olan fahrü’l-eşbâh bâ‘isü hâze’l-kitâb el-Hâc İsmail Ağa b. Abdullah b. Osman tarafından husûs-ı âti’z-zikre vekîl olduğu Yusuf Ağa b. Hüseyin ve Abdullah Çelebi b. Abdürrezzak nâm kimesneler şehâdetleriyle sâbit olan Halil Ağa b. Mustafa mahzarında ikrâr ve takrîr-i kelâm edip müvekkil-i mûmâ-ileyh mutasarrıf olduğu medîne-i mezkûre a‘mâlinden Babadağı kolu maktû‘unu beş bin beş yüz kırk sekiz guruşa bedel-i makbûza bana der-uhde ve ilzâm ben dahi vech-i muharrer iltizâm ve kabûl eylediğimden sonra bedel-i mezkûrun üç bin guruşunu erbâbından ahz u kabz ve istîfâ edip müvekkil-i mûmâ-ileyh ile bundan akdem hesâb gördüğümüzde iki bin beş yüz kırk sekiz guruş hakkım zuhûr etmekle meblağ-ı mezbûru müvekkil-i mûmâ-ileyhden taleb ve da‘vâ eylediğimde ba‘de vukū‘ı’l-münâza‘a beynimize muslihûn tavassutuyla da‘vâ-yı mezkûremden beni müvekkil-i mûmâ-ileyh ile iki yüz seksen guruş üzerine sulh eylediklerinde ben dahi sulh-ı mezbûru kabûl ve bedel-i sulh-ı mezkûrun iki yüz elli guruşunu nakd ve yirmi guruş kıymetli bir re’s doru bârgir ve on guruş kıymetli dört zirâ‘ çuka müvekkil-i mûmâ-ileyh yedinden ahz u kabz eylediğimden sonra husûs-ı mezkûra ve târih-i kitâba gelince beynimizde cereyân eden bakāyâ ve cedîd hesâba ve sâire müte‘allika âmme-i de‘âvî ve kâffe-i mütâlebât ve muhâsamâtdan ben müvekkil-i mûmâ-ileyhi ibrâ-i âmm-ı râfi‘u’l-hısâm ile ibrâ ve iskāt eylediğimde onlar dahi ber-vech-i muharrer târih-i kitâba gelince âmme-i de‘âvî ve kâffe-i mütâlebâtdan beni ibrâ-i âmm-ı râfi‘u’l-hısâm ile ibrâ ve iskāt eyledi fîmâ-ba‘d birbirimizden âhar üzerine cedîd ve atîk ma‘lûmü’l-mikdâr deyni nâtık temessük dahi zuhûr ederse lede’l-hükkâmi’l-kirâm mazmûnu ile amel olunmasın dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî-gurreti Cumâdelâhire sene [1]143.<br><br>Şuhûdü’l-hâl: Mehmed Ağa sâkin-i İstanbul, Abdullah Efendi sâkin-i İstanbul, Ahmed Çelebi b. Alihan, Dergâh-ı âlî çavuşlarından Seyyid Mehmed Ağa, Kara İsmail Ağa, Hasan Çavuş Ağa, Hazînedâr Hacı Mehmed Ağa, Abdullah Efendi.</p>          <br><a title="Önceki sayfa" style="text-decoration:none" href="./ayrmetin.php?idno=5134"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5136"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b232"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o719"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>