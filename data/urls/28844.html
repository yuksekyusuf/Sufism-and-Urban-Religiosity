﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 559<br>Hüküm no: 428<br>Orijinal metin no: [140b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Bey b. Veli’nin Mimar Davud Vakfı’na ait bağhanede hakkı olmadığından müdahale etmemesi gerektiği</b><br><br>Mahmiye-i İstanbul Fener kapısı dâhilinde Tahta Minâre mahallesinde sâkin Ahmed Bey b. Veli nâm kimesne meclis-i şer‘-i şerîf-i enverde mahmiye-i mezbûrede vâki‘ Mi‘mâr Davud Vakfı’na meşrûtiyyet üzere bi’l-fi‘il mütevellî olan Osman Efendi b. Mehmed b. Abdurrahman tarafından husûs-ı âti’l-beyâna vekîl olduğu Mehmed Efendi b. Yusuf ve Ali Bey b. Mehmed şehâdetleriyle şer‘an sâbit olan Mehmed Efendi b. Halil mahzarında üzerine da‘vâ ve takrîr-i kelâm edip vakf-ı mezbûr müsakkafâtından olup mahmiye-i mezbûrede Cibali Kapısı hâricinde vâki‘ bir tarafdan Yani nâm zimmî mülküne ve bir tarafdan Yanaki nâm zimmî mülküne ve bir tarafdan cidâr-ı hısna ve bir tarafdan tarîk-i âmma müntehî bir bâb bağhâneye icâre-i mu‘accele-i ma‘lûme ve ayda doksan akçe icâre-i müeccele ile zevcem Timurhan bt. Abdullah nâm hatun mutasarrıfe iken hakk-ı tasarrufunu bin doksan sekiz senesi Saferü’l-hayrının evâsıtında iki yüz guruş bedel-i makbûz mukābelesinde vakf-ı mezbûr mütevellîsi olan müvekkil-i mezbûr Osman Efendi ma‘rifetiyle bana ferâğ ve tefvîz ben dahi tefevvüz ve kabûl edip hakk-ı müfevvezim olmuş iken mezbûre Timurhan vefât edip bağhâne-i mezbûre sadriye kızı Fatıma’ya intikāl eyleyip ba‘dehû mezbûre Fâtıma dahi bilâ-veled fevt oldu deyü mütevellî-i merkūm zikrolunan bağhâne mahlûl olup cânib-i vakfa âid olmak zu‘muyla nısfını bana bedel-i ma‘lûm mukābelesinde îcâr ve nısf-ı âharını hazır bi’l-meclis el-Hâc Ali nâm kimesneye îcâr murâd eder, suâl olunup kasr-ı yedine tenbîh olunmak matlûbumdur dedikde gıbbe’s-suâl vekîl-i merkūm cevâbında fi’l-vâki‘ zikrolunan bağhâneye müteveffât-ı mezbûre Timurhan mutasarrıfe iken fevt olup sadriye kızı Fatıma’ya intikāl-i âdî ile intikāl edip ba‘dehâ mezbûre Fâtıma bilâ-veled fevt olmağla cânib-i vakfa âid olup sûk-ı sultânîde müzâyede olundukda zikrolunan bağhânenin mecmû‘u doksan akçe icâre-i müeccele ve beş yüz guruş icâre-i mu‘accele ile mezbûr Ahmed Bey üzerinde karâr etdiğinden sonra müvekkilim mütevellî-i mezbûr zikrolunan bağhânenin nısfını mezbûr Ahmed Bey ve nısf-ı âharını mezbûr Ahmed Bey’in izin ve rızâsıyla muvâcehesinde mezbûr el-Hâc Ali üzerine icâreteyn-i ma‘lûmeteyn ile îcâr ve tefvîz etdikde onlar dahi tefevvüz ve istîcâr eylemişdir deyücek gıbbe’l-istintâk müdde‘î-i mezbûr Ahmed Bey cevâbında fi’l-hakīka kazıyye vekîl-i mezbûrun tafsîl ü beyân ve şerh ü ayân eylediği vech üzere olup kızı mezbûre Fâtıma bilâ-veled fevt olup tasarrufunda olan bağhâne-i mezkûre cânib-i vakfa âid olmağla sûk-ı sultânîde ba‘de’l-müzâyede zikrolunan bağhânenin nısfı taraf-ı vakıfdan kendüye ve nısf-ı âharını şerîki mezbûr el-Hâc Ali’ye îcâr eylediğini ikrâr ve i‘tirâf etmeğin müdde‘î-i mezbûrun vech-i muharrer üzere zikrolunan bağhânenin nısfı taraf-ı vakıfdan mahlûl olmak üzere bedel-i ma‘lûma istîcarını mukırr ve mu‘terif oldukdan sonra zevcem mezbûre Timurhan hayatında bana mecmû‘-ı bağhâne izn-i mütevellî ile ferâğ ve tefevvüz etmiş idi deyü da‘vâsı tenâkuz olup meşrû‘ olmamağın mûcebince müdde‘î-i mezbûr vech-i muharrer bî-vech mu‘ârazadan men‘ olunup mâ vaka‘a bi’t-taleb ketb olundu.<br><br>Fi’l-yevmi’s-sâmin aşer min-şehri Ramazani’l-mübârek li-sene seb‘a ve mie ve elf.<br><br>Şuhûdü’l-hâl: İbrahim Çelebi b. Ahmed, Mustafa Çelebi b. Şaban, Ali Beşe b. Bali, İbrahim Çelebi b. Mehmed, Ahmed b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=28843"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28845"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b559"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o775"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>