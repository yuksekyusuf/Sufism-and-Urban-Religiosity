﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 627<br>Hüküm no: 779<br>Orijinal metin no: [140a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İstanbul Patriği Diyonisyos’un borçlarını taksitle ödemesi fermanı</b><br><br>Düstûr-ı mükerrem, müşîr-i müfahham, nizâmü’l-âlem, müdebbir-i umûri’l-cumhûr bi’l-fikri’s-sâkıb, mütemmim-i mehâmmü’l-enâmi bi’r-re’yi’s-sâib, mümehhid-i bünyâni’d-devleti ve’l-ikbâl, müşeyyid-i erkâni’s-sa‘âdeti ve’l-iclâl, el-mahfûfu bi sunûfi avâtıfi’l-meliki’l-a‘lâ Âsitâne-i sa‘âdetimde sadâret-i uzmâ ve vekâlet-i kübrâ kāimmakāmı olan vezîrim Receb Paşa -edâmallâhu te‘âlâ iclâlehû- a‘lemü’l-ulemâ’i’l-mütebahhirîn akzâ’l-fuzalâ’i’l-müteverri‘în, yenbû‘ü’l-fazli ve’l-yakīn, keşşâfü’l-müşkilâti’d-dîniyye, hallâlü’l-mu‘dilâti’l-yakīniyye miftâhu künûzi’l-hakāyık misbâhu rumûzi’d-dekāyık, el-mahfûfu bi sunûfi avâtıfi’l-meliki’l-a‘lâ Anadolu Kazaskerliği pâyesiyle bi’l-fi‘l İstanbul kadısı olan Mevlânâ İbrahim - edâmallâhu te‘âlâ fezâilühû- tevkī‘-i refî‘-i hümâyûn vâsıl olucak ma‘lûm ola ki İstanbul’da vâki‘ Rum keferesi patriği Diyonisyos nâm râhib ve metrepolidleri Ordu-yı hümâyûnuma arzuhâl edip düyûn-ı kesîreye mübtelâ olup def‘aten edâya iktidârları olmamağla bundan akdem mâl-ı vakıfdan gayrı murâbahalı deynleri defteri üzerine her sene îrâdlarına göre tedrîcle edâ-i deyn etmek üzre taksît olunmak için sâdır olan emr-i şerîfim mûcebince herkesin hissesine guremâ düşdüğü mikdârı vermeğe râzılar iken kanâ‘at etmeyip ba‘zı dâyinleri elimizde emrimiz vardır deyû def‘aten taleb ve mîrîye olan deynleri bunlara havâle ve emr-i şerîf ve bâkikulu ile temessükünüz mûcebince tamâmen akçeyi cebren tahsîl ve haps ederiz deyû te‘addî üzre olmalarıyla iktidârları olmadığını bildirip senevî hâsıl olan mahsûllerinden seneden seneye verip yine sene-i cedîde değin dâyinleri tarafından rencîde olunmamak bâbında hükm-i hümâyûnum recâ eyledikleri ecilden ahkâm kaydına mürâca‘at olundukda vech-i meşrûh üzre îrâdlarına göre deynleri ashâbına tedrîc ile edâ eylemeleriyçün mukaddem emr-i şerîfim verildiği mastûr ve mukayyed bulunmağla mukaddemâ verilen emr-i şerîfim mûcebince amel olunmak emrim olmuşdur. Buyurdum ki hükm-i şerîfimle vusûl buldukda bu bâbda sâdır olan emrim üzre amel edip dahi fermân-ı sâbık mûcebince mâl-ı vakıfdan gayra murâbahalı defteri senevî hâsıl olan mahsûllerinden ashâbına guremâdan hisselerine düşdüğü mikdârı seneden seneye tedrîc ile edâ-i deyn eylediklerinden sonra elimizde emr-i şerîf vardır deyû def‘aten talebiyle ve mîrîye olan deynleri bunlara havâle etmekle emr-i şerîf ve bakıkulu mübâşir ile temessükünüz mûcebince tamâmen akçeyi cebren tahsîl ve haps ederiz deyû te‘addî ve rencîde ettirmeyip min ba‘d mukaddemâ ve hâlâ vârid olan emr-i şerîfime muhâlif bir ferde vaz‘ ve hareket ettirmeyesiz şöyle bilesiz ve ba‘de’n-nazar bu hükm-i hümâyûnumu yedlerinde ibkā edip alâmet-i şerîfe i‘timâd kılasız. Tahrîren fî evâsıtı şehri Recebi’l-ferd sene seb‘a ve tis‘în ve elf. Be yurd-ı sahrâ-yı Edirne. </p>          <br><a title="Önceki sayfa" style="text-decoration:none" href="./ayrmetin.php?idno=3722"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3724"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b627"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o646"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>