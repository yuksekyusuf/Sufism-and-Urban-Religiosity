﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 185<br>Hüküm no: 196<br>Orijinal metin no: [39a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mustafa Çelebi’nin zevcesi Âişe Hâtun’a ait çiftlik ile değirmeni ve muhtelif hayvanı ile zirâat aletlerini Ali Ağa’ya sattığı; vakıf tarlaların tasarruf hakkını devrettiği</b><br><br>Mahmiye-i Kostantıniyye -hamâha’llâhu te‘âlâ ani’l-âfât ve’l-beliyye-de merhûm Molla Fenârî mahallesi sâkinlerinden Mustafa Çelebi b. el-merhûm Ömer Efendi husûs-ı câ’i’z-zikri bey‘a ve tefvîze ve kabz-ı semen ve bedele kendi tarafından asâleten ve zevcesi umdetü’l-muhadderât Âişe Hâtun bt. Mustafa’nın vekîli olup mezbûreyi ma‘rifet-i şer‘iyye ile ârifân olan Ma‘rûf b. İsmail ve İsmail b. Abdülbâkī nâm kimesneler şehâdetleriyle şer‘an vekâleti sâbite oldukdan sonra vekâleten meclis-i şerî’at-i şerîfede işbu sâhibü’l-kitâbi’l-müstetâb sâbıkan Dergâh-ı âlî -dâme mahfûfen bi’l-me‘âlî- yeniçerileri kethüdâsı iftihârü’l-emâcid ve’l-ekârim müstecmi‘u cemî‘i’l-mehâmid ve’l-mekârim Ali Ağa b. el-merhûm ( ) oğlu ve taraf-ı pür-şereflerinden husûs-ı âti’l-beyânı tasdîke vekîl olup Hasan Ağa b. Süleyman ve Hasan Çelebi b. Ali şehâdetleriyle şer‘an vekâleti sâbite olan umdetü’l-emâcid ve’l-e‘âlî Mehmed Ağa nâm kimesne mahzarında bi’l-asâle ve bi’l-vekâle ikrâr-ı tâm ve takrîr-i kelâm edip müvekkilem mezbûre Âişe Hâtun’un silk-i mülkünde münselik olup Havâss-ı refî‘a -humiyet ani’l-beliyye- kazâsına tâbi‘ Büyük Çekmece nâhiyesi ihtivâsından Pereşci demekle ma‘rûfe karyede vâki‘ iki tarafdan karındaşım Mehmed Efendi b. el-merhûm el-mezbûr Ömer Efendi mülkü ve iki tarafdan tarîk-i âm ile mahdûd muhavvata-i dâhiliyesi fevkānî ve tahtânî altı bâb odaları ve üç fevkānî sofayı ve bir matbah ve dört aded anbarı ve bir su kuyusunu ve hadîkayı müştemil ve muhavvata-i hâriciyesi bir bâb fevkānî ve bir bâb tahtânî odaları ve iki sofayı ve bir samanlık ve üç kıt‘a ahırı ve bir su kuyusu ve zât-ı eşcâr-ı müsmire ve gayr-ı müsmire bahçeyi ve kenîfi müştemil olup çiftlik ta‘bîr olunur menzil ile yine karye-i merkūmede vâki‘ hudûdu beynimizde ma‘lûme olup Papaz Pınarı demekle ma‘rûf nehir ile dâir bir göz değirmen dahi vekâletim hasebiyle müvekkil-i müşârun-ileyh Ali Ağa’ya bin üç yüz kıt‘a riyâlî guruşa bey‘ ve teslîm ol dahi minvâl-i mübeyyen üzre iştirâ ve tesellüm eyledikden sonra kendi mülküm olup seray-ı mezbûr içinde mevcûd iki çift camus ve dört kara sığırı öküzleri ile bir aded kara sığırı ineği ve bir buzağımı ve âlât-ı zirâ‘atımı ve bir müd buğday ve otuz keyl alef ve otuz keyl arpamı müvekkil-i müşârun-ileyh Ali Ağa’ya bi safkatin vâhidetin iki yüz kıt‘a riyâlî guruşa bey‘-i kat‘î ile bey‘ ve teslîm müvekkil-i müşârun-ileyh dahi iştirâ ve tesellüm ve kabz ve kabûl eyledikden sonra cennet-mekân firdevs-âşiyân merhûm Sultan Bayezid Hân -aleyhi’r-rahmetü ve’l-gufrân- hazretlerinin evkāfı arâzisinden olup karye-i merkūmede mevâzi‘-i müte‘addidede vâki‘ her birinin hudûdu beynimizde ma‘lûm tahmînen beş yüz otuz keyl tohum istî‘âb edip hâlen taht-ı tasarrufumda olan yirmi bir kıt‘a tarlalarımın hakk-ı tasarruflarını dahi evkāfı mezbûr mütevellî[si] ma‘rifetiyle müvekkil-i müşârun-ileyh Ali Ağa’ya iki yüz kıt‘a riyâlî guruş-ı kebîr bedel mukābelesinde tefvîz bi’l-ferağ eylediğimde müvekkil-i mûmâ-ileyh dahi vech-i meşrûh üzre tefevvuz ve kabûl eyledikden sonra semen-i mezbûr ile bedel-i merkūm cem‘an bin yedi yüz kıt‘a riyâlî guruş-ı kebîri müvekkil-i müşârun-ileyh Ali Ağa yedinden tamâmen asâlet ve vekâlet-i mahkiyem hasebiyle ahz ü kabz eyledim, ba‘de’l-yevm o çiftlik ve değirmende müvekkilemin ve mevâşî ve arâzide benim vechen mine’l-vücûhi’ş-şer‘iyye ve sebeben mine’l-esbâbi’l-mer‘iyye alâka ve medhalim yokdur ba‘de’l-yevm emlâk mezbûrenin müşterâsı olmuşdur keyfemâ yeşâ ve yehtâr mutasarrıf ola ve [a]râzi-i merkūme dahi müvekkil-i müşârun-ileyh Ali Ağa’nın dâhil-i taht-ı tasarrufu olmuşdur emsâli tasarrufu gibi tasarruf eylesin dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ ve’l-ışrîn min Zilka‘deti’ş-şerîfe li sene hamsin ve sittîn ve elf.<br><br><br>Şuhûdü’l-hâl: Aynü’l-a‘yân el-Hâc Ahmed Ağa b. Ali Mahaşkirzâde, Mahmud Efendi b. Hasan el-İmâm, Mustafa Çelebi b. Süleyman, Eyüb Çelebi b. Ali, Bayram Ağa b. Hüseyin, Hüseyin Bey b. ( ) el-Cündî, Abdurrahman b. Ahmed, Ahmed Efendi b. Veli, Mehmed Efendi b. Ömer Efendi, el-Hâc Ali b. Abdullah, el-Hâc Hüseyin b. Ali, Mehmed Çavuş b. ( ) veznedâr, Sinan Çelebi el-Yesârî</p>          <br><a title="Önceki sayfa" style="text-decoration:none" href="./ayrmetin.php?idno=14536"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14538"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b185"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o339"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>