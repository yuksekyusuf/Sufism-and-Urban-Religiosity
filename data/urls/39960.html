﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 272<br>Hüküm no:  293<br>Orijinal metin no: [60a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Rus asıllı Nazenin’in Aişe bt. Mehmed Subaşı’nın cariyesi olduğu</b><br><br>Medîne-i Ebâ Eyyûb el-Ensârî -radiye anhu Rabbühü’l-bârî- de Takyecibaşı mahallesinde sâkine Aişe bt. Mehmed Subaşı nâm bikr-i bâliğa tarafından husûs-ı âti’l-beyânda da‘vâ ve ikāmet-i beyyineye vekîl olup nehc-i şer‘î üzre vekâleti sâbite olan Ömer Halîfe b. Mustafa nâm kimesne Dîvân-ı Hümâyûn-ı sa‘âdet-makrûn-ı sultânîde, işbu orta boylu açık kaşlı elâ gözlü yüzünde eser-i cederi olan Rûsiyyetü’l-asl Nâzenîn bt. Abdullah mahzarında üzerine da‘vâ eyleyip, müvekkilem mezbûre Aişe’nin babası olup mukaddemâ müteveffâ olan mezkûr Mehmed Subaşı b. Keyvan câriye-i mezkûreyi bin otuz altı senesi Zilka‘desi evâsıtında iştirâ ve kızı mezkûre Aişe’ye sagīre iken hibe-i şer‘iyye ile hibe ve temlîk edip, hattâ mezkûr Mehmed Subaşı müteveffâ oldukda li-eb kızkarındaşı Raziye nâm hâtun tarafından vekâleten hâzır bi’l-meclis olan zevci Mehmed Beşe b. Abdullah nâm kimesne hibe-i merkūmeyi inkâr ve müvekkilesinin câriye-i mezkûreden hisse-i şer‘iyyesin taleb ettikde mezkûre Aişe’nin vâlidesi ve kıbel-i şer‘den mansûbe vasîsi olan Ümmü Gülsüm bt. Hasan nâm hâtun vech-i meşrûh üzre câriye-i merkūme, mezbûre Aişe’nin mülk-i mevhûbu olduğun ol zamânda Kassâm-ı askerî huzûrunda vech-i meşrûh üzre isbât edip mûcibi ile hükm olunmağın, mezkûre Nâzenîn ile’l-ân mezkûre Aişe’nin mülk-i mevhûbu olmak üzre zimmetinde iken târih-i kitâbdan bir aydan mütecâvizdir rıkk üzre itâ‘atten imtinâ‘ eder, suâl olunup ihkāk-ı hak olunmak taleb ederim deyü hâlâ kassâm-ı askerî olan Hamdi Efendi’nin hat ve hâtemini müştemil mazmûnu tahrîr-i meşrûhuna muvâfık sûret-i hüccet-i şer‘iyye ibrâz eyleyip, mezkûre Nâzenîn’e suâl olundukda cevâbında, fi’l-vâki‘ ben mezkûr Mehmed Subaşı’nın câriye-i memlûkesi idim, lâkin beni vefâtından üç ay mukaddem otuz yedi Recebü’l-müreccebinde i‘tâk etmişdi. Mukaddemâ kızı mezkûre Aişe’ye hibe-i şer‘iyye ile hibe ve temlîk eyleyip ba‘dehû vech-i meşrûh üzre isbât-ı hibe-i şer‘iyye vechile hükm olunduğu ma‘lûm[um] değildir deyü mazmûn-ı sûret-i hüccet-i mastûreyi inkâr etmeğin, vekîl-i mesfûrdan da‘vâsına muvâfık ve mazmûn-ı hüccet-i mesfûreye mutâbık beyyine taleb olundukda, zeylinde mastûrü’l-esâmî olan Müslimîn’den Mustafa Bey b. Mehmed el-Cündî ve Mehmed Efendi b. Musa nâm kimesneler li ecli’ş-şehâde meclis-i şer‘e hâzırân olup gıbbe’l-istişhâdi’ş-şer‘î, fi’l-vâki‘ mezkûr Mehmed Subaşı câriye-i mezkûre Nâzenîn’i bin otuz altı senesi Zilka‘desi evâsıtında iştirâ ve kızı mezkûre Aişe’ye sagīre iken hibe-i şer‘iyye ile hibe ve temlîk etmekle mülk-i mevhûbu olup ba‘de vefâtihî kızkarındaşı mezkûre Raziye tarafından zevci mezkûr Mehmed Beşe vekâleten câriye-i merkūmeden hisse-i şer‘iyyesin taleb ettikde, mezkûre Aişe’nin vâlidesi [ve] vasîyy-i şer‘iyyesi mezkûre Ümmü Gülsüm Hâtun ol zamânda kassâm-ı askerî huzûrunda câriye-i mezkûre, merkūme Aişe’nin vech-i meşrûh üzre mülk-i mevhûbu olduğunu vech-i şer‘î üzre isbât edip mûcebiyle hükm olundu. Biz bu husûsda bu vech üzre sûret-i hüccet-i mastûrenin mazmûnuna şâhidleriz, şehâdet dahi ederiz deyüp edâ-i şehâdet-i şer‘iyye eylediklerinde, ba‘de ri‘âyet-i şerâiti’l-kabûl şehâdetleri makbûle olmağın mûcebiyle mezkûre Nâzenîn müvekkile-i mezbûre Aişe’nin câriye-i mezkûre-i memlûkesi olmak üzre hükm olunup mâ hüve’l-vâki‘ bi’t-taleb ketb olundu.<br><br><br>Şuhûdü’l-hâl: Fahrü’l-akrân Mehmed Ağa reisü’l-muhzırîn, Mehmed Beşe b. Mehmed Yusuf çukadâr, Veli Halîfe b. Abdullah, Ahmed Bey b. Abdullah, Mustafa b. İbrahim el-Müderris, Halil b. ( ), İskender Bey b. Şaban, es-Seyyid Mehmed b. es-Seyyid Abdülcebbar, Ahmed b. İbrahim el-Kâtib, Mustafa b. Yusuf, Mustafa Bey b. ( ) el-bevvâbü’s-sultânî. </p>          <br><a title="Önceki sayfa" style="text-decoration:none" href="./ayrmetin.php?idno=39959"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39961"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b272"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o305"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>