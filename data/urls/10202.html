﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Beşiktaş Mahkemesi 63 Numaralı Sicil (H. 1061-1062 / M. 1651-1652)<br>cilt: 48,&nbsp;sayfa: 74<br>Hüküm no: 40<br>Orijinal metin no: [13a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Hasan Dede b. Cafer’in evinin satılıp Üçüncü Sekbânlar Cemaati’nin ihtiyaçlarına sarf edilmesini vasiyyet ettiğinin tescili</b><br><br>Dergâh-ı âlî dâme mahfûfen bi’l-me‘âlî yeniçerilerinden Üçüncü Sekbânlar Cemâati’nin odabaşısı olan Mustafa Odabaşı b. Mehmed nâm kimesnenin meşhûdün-bih âti’l-beyân vechi üzere da‘vâ-yı sahîha-i şer‘iyye ile mesbûk istişhâd-i şer‘î sudûrundan sonra hasm-ı şer‘î-i câhid mahzarında udûl-i ricâlden Mustafa Çelebi b. Süleyman Bey ve Mustafa Halîfe b. Yakub ve diğer Mustafa b. Mehmed el-Müezzin meclis-i şer‘-i hatîr-i lâzımü’t-tevkīrde hâzırûn olup şöyle edâ-yı şehâdet-i şer‘iyye eylediler ki cemâat-i merkūmeden olup bundan akdem müteveffâ olan Hasan Dede b. Cafer sene seb‘a ve hamsîn ve elf Rebî‘ülevvel’inin evâilinde sülüs malından tenfîz-i vesâyâ-yı şer‘iyyesi’çün merkūm Mustafa Odabaşı’yı vasiyy-i muhtâr nasb u ta‘yîn eyleyüp mahmiye-i Galata muzâfâtından kasaba-i Beşiktaş’da Sinanpaşa mahalle[sinde] vâki‘ ma‘lûmü’l-hudûd menziline cümle tevâbi‘ ve levâhıkı ile şevâgilden ârî olduğu hâlde vasiyy-i mârrü’z-zikre teslîm edüp ol dahi tesellüm ve kabz eyledikden sonra şöyle vasiyyet ve şart eyledi ki bi-emri’llâhi te‘âlâ ecel-i mukadder hulûl edüp fevt olduğumda menzil-i merkūm sûk-ı sultânîde bey‘-i men yezîd olunup semen-i misli ile fürûht olundukda hâsıl olan meblağ odabaşı yediyle onu on bir buçuk akçe hesâbı üzere i‘mâl ve istirbâh olunup hâsıl olan ribh ve nemâ oda-i mezbûre cemâati’nin it‘âmına ve sâir mühimmât-ı lâzımesine harc u sarf olunup zikr olunan odanın cemâati bi-isrihim hasbî nâzır olalar deyü vasiyyet [13b] ve ikrâr eyledikde ol dahi vesâyet-i mezbûreyi kabûl ve hizmet-i lâzımesin edâya müteahhid oldu biz bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri hayyiz-i kabûlde vâkı‘a olmağın mûcebiyle sıhhat-i vesâyet-i merkūmeye hüküm birle bu hurûf ketb olundu.<br><br>Fî evâili’l-Muharremi’l-harâm li-sene isneteyn ve sittîn ve elf.<br><br>Şühûdü’l-hâl: Mustafa Beşe b. Mehmed, İbrahim Beşe b. Ahmed, Ebûbekir Beşe b. Ahmed, Ali Beşe b. Sinan, Mustafa b. Receb. Hüseyin Beşe b. İsmail ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=10201"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=10203"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bsk063&bsm=bsk063b074"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bsk063&bsm=bsk063o368"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>