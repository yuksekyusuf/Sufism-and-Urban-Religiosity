﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 199<br>Hüküm no: 172<br>Orijinal metin no: [34a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Silistre nâzırı Halil Ağa vakfı tevliyetinin Şerîfe Hadice Hanım bt. Abdullah’a tevcihi</b><br><br>Vakfiye emr-i âlî istid‘âsı tevcîh olunmuşdur<br><br>Ma‘rûz[-ı dâ‘î-i devlet-i aliyyeleridir ki]<br><br>Sâdır olan fermân-ı âlîlerine imtisâlen işbu arzuhâl ve derkenâra ba‘de’n-nazar sâhibe-i arzuhâl zâtı mu‘arrefe Şerîfe Hadice Hanım bt. el-Hâc Abdullah İstanbul mahkemesinde meclis-i şer‘-i münîrde derûn-ı arzuhâl derkenârda zikr olunduğu üzere sevâhil-i nehr-i Tuna’da vâki‘ medîne-i Yerköy’de Baba Nuh Mahallesinde ashâb-ı hayrâtdan Silistre nâzırı esbak ceddim merhûm el-Hâc Halil Ağa b. Salih Ağa binâ ve ihyâ ve vakf eylediği câmi‘-i şerîf ve kütüphâne ve mekteb ve sebîlhâne ve maslak evkāfının yedinde olan bir kıt‘a vakfiye-i ma‘mûlün-bihâsında yevmî yirmi akçe vazîfe ile tevliyetini hayâtında oldukça kendi nefsine ve ba‘de vefâtihi erşed ebnâsına ve ba‘dehum erşed ebnâ-yı ebnâsına ve ba‘dehum erşed ebnâ-yı ebnâ-yı ebnâsına karnen ba‘de karnin ve neslen ba‘de neslin ve ba‘de’l-inkırâz aslah utekā ve ebnâ-yı utekā ve ebnâ-yı ebnâ-yı utekāsında karnen ba‘de karnin şart ve ta‘yîn edüp ba‘dehû tevliyet-i mezkûreye vâkıf-ı merkūm el-Hâc Halil Ağa hayâtında meşrûtiyet üzere bâ-berât-ı âlîşân mutasarrıf iken bin yüz seksen üç senesi hılâlinde fevt oldukda erşed ebnâsından vâkıf-ı merhûm-ı mezbûr el-Hâc Halil Ağa’nın sulbî oğlu Hacı Çelebi demekle ma‘rûf babam el-Hâc Abdullah Ağa tevliyet-i merkūmeyi vazîfe-i mersûmesiyle sene-i sâbıkā şehr-i Ramazani’l-mübâreki evâsıtına gelince şürût-ı vâkıf üzere şer‘an bi-lâ-berât zabt ve tasarruf ve umûr-ı vakf-ı mezkûru rü’yet şehr-i merkūm evâsıtında babam merkūm el-Hâc Abdullah Ağa dahi fevt olup tevliyet-i merkūme mahlûle oldukda ceddim vâkıf-ı merkūmun bi’l-cümle ebnâsı ve ebnâ-yı ebnâ-yı ebnâsı ve utekā ve ebnâ-yı utekā ve ebnâ-yı ebnâ-yı utekā ve ebnâ-yı ebnâ-yı ebnâ-yı utekāsı bi’l-külliye münkırlar olup ol vechile meşrûtun-lehümden kimesne kalmayup ben ber-vech-i muharrer vâkıf-ı merhûm-ı mezbûrun oğlu müteveffâ-i mezbûr Hacı Çelebi demekle ma‘rûf el-Hâc Abdullah Ağa’nın sulbiye kızı ve evlâd-ı evlâd-ı vâkıfdan ve umûr-ı vakfı idâre ve rü’yete muktedire olmamla takrîr-i meşrûham ba‘de’t-tahkīk tevliyet-i mezkûre vazîfe-i mersûmesiyle ecânibe tevcîh buyrulmayup ceddim ve babam müteveffiyân-ı mezbûrânın mahlûllerinden bana tevcîh ve yedime berât-ı şerîf-i âlîşân sadaka ve ihsân buyrulmak bâbında istid‘â-yı inâyet eylediğim i‘lâm olunmak matlûbumdur dedikde mezbûre Şerîfe Hadice Hanım’ın bi’l-cümle takrîr-i meşrûhu vâkı‘a mutâbık idüğü medîne-i mezbûre ahâlîsinden ve esen ve ihtiyârlarından Halil Efendi b. Hasan ve el-Hâc Derviş Ahmed Ağa b. Halil ve es-Seyyid Ahmed Efendi b. İsmail nâm mevsûku’l-kelîm Müslimînin bi’l-muvâcehe alâ-tarîkı’ş-şehâde haber vermeleriyle zâhir ve mütehakkık olmağın bu takdîrce meşrût olan evkāfda meşrûtun-lehüm münkır olup tevliyeti mahlûle oldukda evlâd-ı evlâd-ı vâkıfdan umûr-ı vakfı idâreye muktedir kimesne mevcûd iken ecânibe tevcîh olunup her ne kadar meşrûtun-lehümden değil ise dahi yine evlâd-ı vâkıfa tevcîh olunmak muktezâ-yı şer‘-i şerîf olmağla tevliyet-i merkūme yevmî yirmi akçe vazîfesiyle vâkıf-ı müteveffâ-i mezbûr el-Hâc Halil Ağa ile oğlu müteveffâ-i merkūm el-Hâc Abdullah Ağa’nın mahlûllerinden oğlunun kızı mezbûre Şerîfe Hadice Hanım’a tevcîh ve yedine berât-ı şerîf-i âlîşân sadaka ve ihsân buyrulmak iktizâ eylediği mahkeme-i mezbûreden huzûr [-ı âlîlerine i‘lâm olundu.]<br><br>Fî 20 Ra sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32597"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32599"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o556"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>