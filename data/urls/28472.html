﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 134<br>Hüküm no: 56<br>Orijinal metin no: [19a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Beytülmal emini Mustafa Ağa b. Abdülmennan’ın, Ümmühani Hatun bt. Kaliçecizâde Abdurrahman Hatun’un para vakfına ait evi mütevellî Mehmed Efendi b. Fazlullah’a teslim etmesi</b><br><br>Mahmiye-i İstanbul’da Nişancı Cafer Çelebi mahallesinde sâkin iken bundan akdem vefât eden Kaliçecizâde Abdurrahman Efendi’nin kızı Ümmühani Hatun nâm sahibü’l-hayrın eczâ-i şerîfe tilâvet için mevkūfe nukūduna bi’l-fi‘il mütevellî olan Mehmed Efendi b. Fazlullah Efendi nâm kimesne meclis-i şer‘-i şerîf-i enverde mahmiye-i mezbûrede beytü’l-mâl-i hâssa emîni <<olan>> Mustafa Ağa b. Abdülmennan’ın vekîl-i müsecceli olmağla zikri âtî menzile beytü’l-mâla âid olmak zu‘muyla vaz‘-ı yed eden Mehmed Çelebi b. Mustafa mahzarında bi’t-tevliye üzerine da‘vâ ve takrîr-i kelâm edip mahalle-i mezbûre ahâlîsinden iken bundan esbak bilâ-vâris fevt olan kuzâtdan Abdülkerim Efendi b. Cafer b. Abdurrahman nâm kimesne hâl-i hayatında işbu yedimde olan istiğlâl hücceti nâtıka olduğu üzere yedinde mülkü olup mahalle-i mezbûrede vâki‘ bir tarafdan Halil Çelebi mülkü ve bir tarafdan İbrahim Bey mülkü ve bir tarafdan Çavuş veresesi mülkü ve bir tarafdan tarîk-i âm ile mahdûd büyût-ı adîdeyi müştemil mülk menzilini bin doksan sekiz senesi Saferü’l-hayr’ı evâsıtında vakf-ı mezbûra mütevellî iken fevt olan Hasan Ağa b. Mustafa’ya hayatında beş yüz guruşa bi-tarîkı’l-istiğlâl bey‘ ve teslîm ve meblağ-ı mezbûru mal-ı vakf-ı mezbûrdan olmak üzere mütevellî-i merkūm Hasan Ağa yedinden ahz u kabz edip kable’l-fek merkūm Abdülkerim Efendi vefât etmekle menzil-i mahdûd-ı mezkûr ber-vech-i meşrûh vakf-ı mezbûra rehn iken bundan akdem emîn-i mezbûr merkūm Abdülkerim Efendi bilâ-vâris fevt olmağla menzil-i mezkûru bi-gayr-ı hakkın vaz‘-ı yed edip hatta bey‘a arz etmişdir hâlâ vekîl-i merkūm Mehmed Çelebi’ye suâl olunup kasr-ı yedine [19b] ve menzil-i mezbûru bana teslîm etmek üzere tenbîh olunmak bi’t-tevliye matlûbumdur deyü mazmûnu min-külli’l-vücûh takrîrine mutâbık ve târih-i mezbûr ile müverraha ve mahmiye-i mezbûrede muhâsib-i evkāf olan Abdullah Efendi’nin hatt u hatmini hâviye bir kıt‘a istiğlâl hücceti ibrâz edip merkūm Mehmed Çelebi muvâcehesinde feth ü kırâet ve istintâk olundukda merkūm Mehmed Çelebi cevâbında menzil-i mahdûd-ı mezkûra ber-vech-i muharrer vaz‘-ı yedini ikrâr lâkin mazmûn-ı hüccet-i mezkûreyi inkâr edicek mütevellî-i mezbûr Mehmed Efendi’den mazmûn-ı hüccet-i mezkûreye beyyine taleb olundukda udûl-i Müslimînden olup mahmiye-i mezbûrede Karagümrük kurbünde vâki‘ Dâye Hatun mahallesi ahâlîsinden el-Hâc Salih Efendi b. Receb ve el-Hâc İsmail Çelebi b. el-Hâc Murad nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka bin doksan sekiz senesi Saferü’l-hayr’ı evâsıtında merkūm Abdülkerim Efendi b. Cafer b. Abdurrahman hayatında mülkü olan menzil-i mahdûd-ı mezkûru vakf-ı mezbûra mütevellî iken vefât eden Hasan Ağa b. Mustafa’ya beş yüz guruşa bi-tarîkı’l-istiğlâl bizim huzûrumuzda bey‘ ve teslîm ve meblağ-ı mezbûru mal-ı vakf-ı mezbûrdan olmak üzere mütevellî-i merkūm Hasan Ağa yedinden ahz u kabz edip ve hüccet-i mezbûreyi mûmâ-ileyh Abdullah Efendi’ye tahrîr etdirip kable’l-fek merkūm Abdülkerim Efendi vefât etmişidi biz mazmûn-ı hüccet-i mezkûreye bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükmi’ş-şer‘î emîn-i mezbûrun menzil-i mahdûd-ı mezkûrdan kasr-ı yedine ve mütevellî-i mezbûr Mehmed Efendi’ye teslîm etmek üzere vekîl-i mezbûr Mehmed Çelebi’ye tenbîh olunup mâ vaka‘a bi’t-taleb ketb olundu.<br><br>Fi’l-yevmi’s-sânî min-Recebi’l-ferd li-sene seb‘a ve mie ve elf.<br><br>Şuhûdü’l-hâl: el-Hâc Mustafa Çelebi Kethudâ-yı muhzırân, Mustafa Çelebi b. el-Hâc İsmail, İbrahim Çelebi b. Ahmed, Mustafa Çelebi b. Şaban, Ahmed b. Ahmed</p>          <br><a title="Önceki sayfa" style="text-decoration:none" href="./ayrmetin.php?idno=28471"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28473"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b134"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o897"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>