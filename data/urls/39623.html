﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 310<br>Hüküm no: 331<br>Orijinal metin no: [64a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe bt. Süleyman’ın Eyüb Bey b. Cafer’le kahvehane hissesi davasından men edildiği</b><br><br>Mahmiye-i Kostantıniyye’de Haraccı mahallesinde sâkine olan Âişe bt. Süleyman nâm hatun mahfil-i şer‘-i hatîrde mahmiye-i mezbûrede vâki‘ merhûm Müstesna? Bâli Vakfı’ndan olup zikri âtî olan kahvehânenin beş sehimden dört sehm-i şâyi‘i hâlâ vâzı‘u’l-yed olduğu nehc-i şer‘î üzere sâbit olan bâ‘isü’l-kitâb fahrü’l-akrân Eyüb Bey b. Cafer nâm bevvâb-ı sultânî mahzarında vakf-ı mezkûra bi’l-fi‘l mütevellî olan Abdurrahman Çelebi b. Ali nâm kimesnenin tevliyete müte‘allık umûra sâbitü’l-vekâle vekîli ve kāimmakāmı olan Rıdvan Halife b. Abdullah nâm kimesne huzûrunda da‘vâ eyleyip vakf-ı mezbûrdan olup mahalle-i mezbûrede vâki‘ tarafeyni tarîk-i âm ve tarafeyni vakf-ı mezkûrun dekâkîn ve hücerâtı ile mahdûd olup Hasriyye Kahvesi demekle ma‘rûf olan kahvehâne ücret-i mu‘accele ve müeccele ile Muharrem Ağa nâm kimesnenin tasarrufunda olup müteveffâ oldukda intikāl-i örfî ile evlâd-ı sıgār-ı sulbiyesi Ali ve Salih’e ve Rabia ve Âişe ve Fâtıma’ya intikāl edip ba‘dehû mezkûrân Ali ve Salih hâl-i sıgārlarında müteveffâ olduklarında vakf-ı mezbûra ol zamânda mütevellî olup zevcim olan Ahmed Halife b. Uğurlu nâm kimesne zikr olunan iki sehm hisse-i şâyi‘alarının tasarrufunu iki bin beş yüz akçe ücret-i mu‘accele ve yevmî birer akçe ücret-i müeccele ile bana îcâr edip ve mezkûretân Âişe ve Rabia’nın dahi iki sehm hisse-i şâyi‘aların vasîleri olan Osman Bey nâm kimesne zarûret-i nafakaları için izn-i hâkimi’ş-şer‘le ve ma‘rifet-i mütevellî ile bana dört bin akçe bedel-i tefvîz ile tefvîz eyleyip ben dahi tefevvüz edip zikr olunan kahvehânenin ber vech-i meşrûh beş sehmin dört sehmi benim hakkım iken mezkûr Eyüb Bey bi-gayr-i hakkın vaz‘-ı yed edip tasarruf eder kasr-ı yedine tenbîh olunmak matlûbumdur dedikde gıbbe’s-suâl mezbûr Eyüb Bey bi’l-mukābele cevâb verip zikr olunan kahvehâne vech-i meşrûh üzere merhûm Muharrem Ağa’nın ücreteyn-i ma‘hûdeteyn ile tasarrufunda olup ba‘de vefâtihî evlâd-ı sıgārı mezkûrûn Ali ve Salih ve Rabia ve Âişe ve Fâtıma’ya intikāl edip ba‘dehû mezkûrân Ali ve Salih hâl-i sıgārlarında vefât etdiklerinden ecr-i misl-i mu‘accel ve müeccelinin ziyâdeye tahammülü var iken vakf-ı mezkûra ol zamânda mütevellî olup mersûmenin zevci olan merkūm Ahmed Halife vakfa gadr edip gabn-ı fâhiş ile mezkûre Âişe’ye iki bin beş yüz akçe ücret-i mu‘accele ve yevmî iki akçe müeccele ile îcâr etmeğin mezbûr Ahmed Halife tevliyetden ma‘zûl olup yerine mütevellî olan Hacı Veli b. Habib nâm kimesne merkūme Âişe’nin husûmete sâbitü’l-vekâle vekîli olan Mehmed b. Bali muvâcehesinde bin otuz senesi Saferinde mahmiye-i Kostantıniyye’de nâibü’ş-şer‘ olan mevlânâ Hamza Efendi b. Ali huzûrunda zikr olunan iki hisseyi vakıf için taleb ve da‘vâ edip gıbbe’l-inkâr şuhûd-ı udûlle gabn-ı fâhiş ile tefvîz olunup vakfa gadr olduğunu bi’l-müvâcehe isbât edip vakfa hüküm olundukdan sonra nice zamân vakıf için tasarruf olunup ba‘dehû mezbûretân Rabia ve Âişe dahi kezâlik hâl-i suğurlarında vefât edip onların dahi iki sehm hisseleri vakfa kalıp zikr olunan dört sehm hisse taraf-ı vakıfdan tasarruf olundukdan sonra mersûm Hacı Veli’den sonra vakf-ı merkūma mütevellî olan Abdurrahman Çelebi b. Mehmed nâm cündî zikr olunan dört sehm hisseleri tâlibine arz edip ba‘de’l-müzâyede otuz bin akçe ücret-i mu‘accele ve yevmî dört akçe müeccele ile bana îcâr ve teslîm edip ve ücret-i mu‘accele-i mezbûreyi vakıf için yedimden alıp kabz eyleyip ben dahi istîcâr ve tesellüm eyledim mezkûre Âişe zikr olunan dört sehmin iki sehmini merkūmetân Rabia ve Âişe’nin hayâtında vasîleri mezkûr Osman Bey’den ma‘rifet-i mütevellî ile tefevvüz etmemişdir deyü inkâr edip ve merkūm Osman’a dahi mersûmân Ali ve Salih’in mahlûlünden tefevvüz eylediği iki sehm hisseleri hâkim-i mezbûr huzûrunda gabn-i fâhiş ile tefevvüz eylediği sâbit olup vakfa hükm olunduğunu inkâr edip evvelâ mezkûr Eyüb Bey’den da‘vâsını mübeyyin beyyine taleb olundukda udûl-i müslimînden mahalle-i mezbûre sâkinlerinden Mehmed Efendi b. Hasan ve Kara Ahmed Dede b. Ahmed ve Yusuf b. Memi ve Musa Efendi b. Mehmed el-imâm li-ecli’ş-şehâde hâzırûn olup istişhâd olunduklarında fi’l-vâki‘ bundan akdem vakf-ı mezkûra mütevellî olan mezkûr Hacı Veli Bey otuz senesi Saferinde mahmiye-i Kostantıniyye’de nâibü’ş-şer‘ olan müşârun-ileyh Hamza Efendi huzûrunda mesfûre Âişe’nin vekîli mersûm Mehmed b. Bali muvâcehesinde mezkûrân Ali ve Salih’in zikr olunan kahvehânenin beş sehimde iki sehm hisselerini vakf-ı mezbûr mütevellîsi olan mezkûr Ahmed Halife zevcesi merkūme Âişe’ye gabn-i fâhiş ile tefvîz edip vakfa gadr eylediğini şuhûd-ı udûlle isbât edip nâib-i mezkûr dahi şehâdetlerini kabûl edip zikr olunan iki hisseyi vakfa hükm eyledi bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olup ba‘dehû mezkûre Âişe’nin dahi merkūmetân Rabia ve Âişe’nin iki sehm hisselerini vasîleri olan Osman Bey sagīretân-ı mezkûretânın hayâtlarında ma‘rifet-i mütevellî ile kendüye tefvîz eylediğine beyyine taleb olundukda ikāmet-i beyyine için istimhâl edip ba‘de’l-imhâl ikāmet-i beyyineden aczi zâhir olmağın mezbûre Âişe vech-i meşrûh üzere da‘vâ ve talebden men‘ olunup mâ vaka‘a bi’t-taleb ketb olundu.<br><br>Hurrire fî-evâili Zilhicceti’ş-şerîfe li-sene selâse ve selâsîn ve elf.<br><br>Şuhûdü’l-hâl: kıdvetü’l-müderrisîni’l-kirâm Mustafa Efendi b. el-merhûm Şeyh Mehmed Efendi el-ma‘rûf bi-Edhemzâde, Ali Bey b. Abdullah el-bevvâb el-mübâşir, el-Hâc Mahmud b. İsa, Ahmed Ağa reîsü’l-muhzırân, İskender b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=39622"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39624"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b310"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o374"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>