﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 262<br>Hüküm no: 287<br>Orijinal metin no: [39a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Estelfan v. Agob’un, menzil davasında Mağdisi Mıgırdıç v. Donik’in zimmetini ibra ettiği</b><br><br>Menzil nizâ‘ı üç yüz guruşa sulh<br><br>Ma‘rûz<br><br>Arzuhâl eden Estelfan v. Agob nâm zimmî meclis-i şer‘-i enverde zikri âtî bir bâb vakf-ı menzile bâ-temessük-ı mütevellî vaz‘-ı yedi mütehakkık olan Demirci Mağdisi Mıgırdıç v. Donik nâm zimmî muvâcehesinde nezâret-i âlilerinde âsûde evkāfdan gallesi medîne-i Kuds-i şerîf’de vâki‘ Mar Yakob Kilisesi fukarâsına meşrûta vakfın musakkafâtından İstanbul’da Tavâşî Süleyman Ağa Mahallesi’nde kâin ma‘lûmü’l-hudûd bir bâb vakıf menzile beher şehr on beşer akçe icâre-i müeccele ile anam Dudu bt. Kigork mutasarrıfe iken hâlike oldukda menzil-i mezbûr âdilen bana intikāl edip lâkin ben ol târihde altı yaşında sagīr olmamla tesviye-i umûruma vasim olan Kuyumcu Kigork v. Oseb menzil-i mezkûru bilâ-mesmûğ-ı şer‘î bin yüz doksan dokuz senesi Saferinin yedinci günü Kahveci Ohan v. Malkon zimmîye ferağ ol dahi tefevvüz edip işbu arzuhâl hâmişinde mastûr derkenâr nâtık olduğu üzere tedâvül-i eyâdî ile menzil-i mezkûru mersûm Mıgırdıç zimmî işbu hâzır bi’l-meclis Kavukçu Bedros ferağından bâ-re’y-i mütevellî tefevvüz ve ol vechile menzil-i mezkûra mutasarrıf olup lâkin vasî-i mezbûrun ber-vech-i muharrer bilâ-mesmûğ-ı şer‘î ferağı mu‘teber olmadığından mâ‘adâ ben ba‘de’l-bülûğ vasim mersûmun ber-vech-i muharrer ferağını mücîz dahi olmamamla menzil-i mezkûrdan keff-i yed ve bâ-re’y-i mütevellî bana ferağa mersûm Mıgırdıç zimmîye tenbîh olunmak murâdımdır deyü vakf-ı mezbûrun mütevellîsi vekîli Bedros v. Begos hâzır olduğu hâlde da‘vâ eylediğimde ol dahi cevâbında anan mersûme helâkından sonra vasîn olan mersûm Kuyumcu Kigork zimmî târih-i mezkûrda menzil-i mezkûru bâ-mesmûğ-ı şer‘î ve bâ-ma‘rifet-i mütevellî mersûm Kahveci Ohan v. Malkon zimmîye bi’l-vesâye ferağ ve ba‘dehû tedâvül-i eyâdî ile mersûm Kavukçu Bedros ferağından bâ-re’y-i mütevellî tefvîz edip ol vechile menzil-i mezkûr dâhil-i havza-i tasarrufumdur deyü beni def‘a tasaddî ve beynimizde ba‘de’l-münâza‘a bâ-tavassut-ı muslihîn mersûm Mıgırdıç zimmî malından bana teberru‘an üç yüz guruş def‘ ve teslîm ben dahi ba‘de’l-ahz ve’l-istihlâk anam mersûmenin ber-vech-i muharrer ferağını mücîz olmamla menzil-i mezkûra ve ferağına müte‘allika da‘vâdan ben mersûm Mıgırdıç ve hâzır-ı mersûm Kavukçu Bedros ve kız karındaşı gāibeti ani’l-meclis Taliyete Nasrâniyeden her birinin zimmetlerini kabûllerini hâvi ibrâ ve iskāt eylediğimde mersûm Mıgırdıç zimmî dahi meblağ-ı müstehlik-i merkūma müte‘allika da‘vâdan benim zimmetimi kabûlümü hâvi ibrâ ve iskāt edip bu vechile kat‘-ı nizâ‘ eyledik deyü ikrârını mersûm Mıgırdıc ve hâzır-ı mersûm Bedros’tan her biri tasdîk ve mütevellî vekîli mersûm Bedros zimmî dahi mersûm Mıgırdıç zimmînin menzil-i mezkûru kemâkân tasarrufunu re’y eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî-gurre-i Muharremi’l-harâm sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=31040"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31042"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b262"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o624"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>