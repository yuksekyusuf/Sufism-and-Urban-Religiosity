﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 313<br>Hüküm no: 332<br>Orijinal metin no: [128-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Adilcevaz kazasındaki vergiden muaf zimmilerden cizye, ispenç, avarız ve sair tekalif adıyla bir şey taleb edilmemesi</b><br><br>Kıdvetü’l-kuzât ve’l-hükkâm ma‘denü’l-fazli ve’l-kelâm Mevlânâ Âliyü’l-Cevaz [Âdilcevaz] kazâsı kādısı -zîde fazluhû- ve mefâhirü’l-emâsil ve’l-akrân zâbitân ve vücûh-ı memleket ve iş erleri -zîde kadrühum- tevkī‘-i refî‘-i hümâyûn vâsıl olıcak ma‘lûm ola ki, hicret-i cenâb-ı Nebevî’nin kırkıncı senesinde emirü’l-mü’minîn ve dâmad-ı hazret-i rasûl-i emîn Hazret-i Ali -kerremallâhu veche- efendimizin vücûd-ı aliyyelerine çırâhlık hizmetinde bulunan zimmînin hizmetine mükâfaten kendisi ve evlâd ve evlâdı ile’l-inkırâz cizye ve ispenç ve avârız-ı dîvâniye ve tekâlîf-i örfiyeden bi’l-külliye mu‘âf ve müsellem olmak üzere ashâb-ı kirâmdan İbn-i Hişam -radıye anhü azîzü’l-allâm- hazretlerinin hatt-ı şerîfleriyle olarak i‘tâ buyurulmuş olan mu‘âfnâme-i şerîf ecdâd-ı izâmım -esârallâhu te‘âlâ berâhînehum- taraflarından makbûl tutularak mûcebince verilen evâmir-i şerîfeyi müekked cennet-mekân adn-âşiyân Sultân Murad Hân-ı Râbi‘ -tâbe serâhu-’nun Bağdad’a azîmetlerinde vermiş olduğu emr-i şerîfin te’kîdini hâvî müceddeden emr-i âlîşânım i‘tâsı silsile-i mersûmdan ve Van eyâleti kazâlarından Aliyyü’l-Cevâz [Âdilcevaz] kazâsı re‘âyâsından on altı nefer zimmîler taraflarından istid‘â ve niyâz ve sâlifü’z-zikr sened-i şerîf ile emr-i âlî-i mezbûr ibrâz olunmuş ve ol vechile mersûmların cedleri müşârün-ileyh efendimiz hazretlerinin mübârek vücûd-ı şerîfleri hizmetinde bulunduğuna ve ber-minvâl-i muharrer mu‘âfiyetlerine dâir sened-i şerîf i‘tâ buyurulmuş olduğuna hürmeten ber-vech-i istid‘â mukaddemce verilen emr-i âlînin te’kîdini mutazammın emr-i şerîfim ısdâr ve i‘tâsı Meclis-i Ahkâm-ı Adliye’den bi’t-tensîb keyfiyet hâk-pây-ı hümâyûn-ı şâhânemden lede’l-istîzân ol vechile te’kîden ve müceddeden emr-i âlîşânım ısdârı husûsuna irâde-i isâbet-âde-i mülûkânem müte‘allik ve şâyân olmuş olmağla ol vechile tecdîden ve te’kîden işbu emr-i celîlü’l-kadrim ısdâr ve re‘âyâ-yı mersûmûn yedlerine i‘tâ olunmuşdur. İmdi siz ki kādı ve zâbitân ve vücûh-ı memleket ve iş erleri mûmâ-ileyhimsiz, keyfiyet ma‘lûmunuz olup fermânım olduğu ve bâlâda bast u beyân kılındığı üzere mersûmlar öteden beri mer‘î olduğu üzere kâffe-i tekâlîf-i şâkka ve cizye-i şer‘iye ve sâireden min-külli’l-vücûh mu‘âf ve müsellem ve serbest olup zinhâr ve zinhâr bunlardan mugāyir-i mu‘âfiyet-i cizye ve ispenç ve avârız ve tekâlîf-i sâire nâmıyla bir akçe ve habbe mütâlebe ve ahz olunmaması emrine mübâderet ve dikkat ve hilâf-ı mu‘âfnâme-i şerîf ve emr-i aliyye mugāyir rızâ-yı hümâyûnum bir nesne mütâlebesine cesâretle mesûl ve mu‘âteb olmaktan tevakkī ve mübâ‘adet eylemeniz bâbında fermân-ı âlîşânım sâdır olmuşdur, buyurdum ki, [129] hükm-i şerîfimle vardıkta bu bâbda vech-i meşrûh üzere şeref-yâfte-i sudûr olan işbu emr-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnu üzere âmil olup hilâf ve mugāyirîne vechen mine’l-vücûh bir türlü rızâ ve cevâz göstermeyesiz, şöyle bilesiz, alâmet-i şerîfe i‘timâd kılasız.<br><br>Tahrîren fi’l-yevmi’s-sâlis işrîn [min-] şehri Rebî‘i’l-evvel sene sitte ve hamsîn ve mieteyn ve elf.<br><br>Kostantıniyye el-Mahrûse<br><br>Şehremâneti Muhâsebe Kalemince defter-i mahsûsuna kaydolunmuşdur.</p>          <br><a title="Önceki sayfa" style="text-decoration:none" href="./ayrmetin.php?idno=36256"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36258"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b313"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o513"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>