﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 461<br>Hüküm no: 446<br>Orijinal metin no: [64a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bursa ve havalisinden İstanbul’a yeterli miktarda meşdud ve harir getirilerek karaborsaya düşürülmeden bezzazistan vasıtasıyla sandalcı ve kumaşcı esnafına belirlenen narh üzerinden satılması</b><br><br>Meşdûd mâddesi<br><br>Ma‘rûz<br><br>Âsitâne-i aliyye’de vâki‘ sandalcı esnâfının kethudâsı Hafız Mehmed Emin ve kethudâ vekîli es-Seyyid Salih ve yiğitbaşı es-Seyyid İbrahim ve müsinn ü ihtiyâr ustalarından el-Hâc Mehmed Said ve Bektaşzâde Mehmed Emin ve Mustafa ve es-Seyyid Abdullah ve es-Seyyid Halil ve Hafız Mustafa ve Saka Mustafa ve el-Hâc Halil nâm kimesneler ile re‘âyâdan İşcibaşı Kostantin ve Hasköylü Yani ve Artin ve Yovan ve Suteri ve sâirleri meclis-i şer‘-i münîrde meşdûd tüccârının kethudâsı es-Seyyid Hafız İbrahim ve el-Hâc Osman ve el-Hâc Abdurrahman ve el-Hâc Mehmed ve Hacı Mustafa ve es-Seyyid el-Hâc Halil ve es-Seyyid Ali ve Hüseyin ve sâirleri hâzır oldukları hâlde harîr tüccârından olup bu esnâda Bursa’dan vürûd eden Mehmed Münir ve Mir Mehmed Emin muvâcehelerinde sekene-i Dârü’s-Saltanati’l-Aliyye’nin havâyic-i zarûriyelerinden olan bi’l-cümle harîr kadîmü’l-eyyâmdan beri Bursa ve Mihaliç ve Kirmasti ve İnegöl ve Yenişehir-i Bursa ve Bilecik ve Söğüd ve Pazarköyü ve Gemlik ve sâir mahallere tüccâr tâifesinden Halebli ve Şamlı ve sâiri ve gerek taraflarından ib‘âs eyledikleri kimesnelere taşrada harîr iştirâ etdirilmeyip ez-kadîm bâ-fermân-ı âlî karâr-gīr olduğu vechile harîrin cümlesi mahrûse-i Bursa’ya nakl olunup bezzâzistâna mahsûs olan harîrin dellâllar ma‘rifetleriyle bezzâzistânda füruht ve bâzergâna mahsûs olan harîri İpek Hanı’nda füruht olunup Dârü’s-Saltanati’l-Aliyye’ye kifâyet mikdârı iktizâ eden harîr Âsitâne-i aliyye’ye gelmedikçe mahâll-i âhara harîr verilmeyip men‘-i ekîd ile men‘ ve zecr olunmak ve Haleb ve Şam tüccârı taraflarından taşra mahallerde ücret ile harîr iştirâ edenler her kim ise men‘ olunup mugāyir-i emr-i âlî harekete mücâseret edenler Bursa Mîzân emîni ve zâbitleri ma‘rifetleriyle tedîb olunmak ve mahrûse-i Bursa’da çukacıyân ve murâbahacıyân tâifesi taşradan cem‘ ve tahsîl eyledikleri harîrlerini doğru mîzâna getirip kazzâza mahsûs olan Âsitâne-i aliyye tüccârına ve meşdûd olan harîri bezzâzistan ashâbına füruht etdirilmek ve ziyâde menâfi‘ tahsîli’çün mahrûse-i mezbûrede ketm ü ihfâ ve Âsitâne-i aliyye’de vâki‘ kumaşçı esnâfına meşdûd ve sâirlerine harîr muktezî iken Haleb ve Şam ve Diyârbekir tüccârına füruht ederler ise men‘ ü tedîb ve tehdîd olunmak üzere mukaddemâ evâmir-i aliyye-i müte‘addide ısdâr ve irsâl olunmuş olup zikr olunan meşdûdun beher vakıyyesi Bursa’da kırk iki buçuk guruşa ve Âsitâne-i aliyye’de kırk beş guruşa sandalcı ve kumaşçı esnâfına bey‘ etmek üzere mukaddemâ ta‘ahhüdleri es‘âr sicilline sebt ve kayd olunup mâh be-mâh esnâfımıza beş bin vakıyye meşdûd verilmesi muktezî iken kırk günden mütecâviz müddetden beri Der-aliyye’ye ekall-i kalîl meşdûd vürûd edip mâ‘adâsını ol havâlîde perakendecilere hufyeten ziyâde bahâ ile füruht ve bir mikdârını dahi mahzenlerinde ketm ü ihfâ eyledikleri ba‘zı kimesnelerden mesmû‘umuz olup bu sûret meşdûdun Der-aliyye’ye kıllet üzere vürûduna sebeb-i müstakıl bir keyfiyet olmağla bundan akdemce ta‘ahhüdleri vech üzere külliyetlü meşdûd celbi’çün evâmir-i aliyye ısdâr ve irsâl olunmuş olduğuna mebnî mahrûse-i Bursa a‘yânı ma‘rifetiyle tüccârı taraflarından li-ecli’l-istirhâm irsâl eyledikleri âdemleri merkūmân istintâk olundukda harîr ashâbı olan rencberân makūlesi fukarâ ve zu‘afâya merhameten ancak işbu sene-i mübâreke Şevvâl-i şerîf’ine değin beher vakıyyesine yüz para [64b] zamla meşdûdun beher vakıyyesi mahrûse-i Bursa’da kırk beş guruşa ve Âsitâne-i aliyye’de kırk yedi buçuk guruşa sandalcı ve kumaşçı esnâfına füruht olunması’çün istid‘â bizler dahi nesc ve i‘mâl eylediğimiz envâ‘-ı kumaşların narh-ı sâbıkına kat‘a halel tatarruk etmemek üzere şehr-i merkūma değin vech-i meşrûh üzere cümlemiz bi’l-ittifâk şirâya müte‘ahhidler olmamızla ba‘de’l-yevm zikr olunan meşdûdu mahrûse-i mezbûrede perakendecilere verilmeyip beher mâh beşer bin vakıyye meşdûd cümlesi emânetciler yediyle Âsitâne-i aliyye’ye irsâl ve resm-i gümrüğü edâ olundukdan sonra doğru sandal bezzâzistânına nakl ve kethudâları ma‘rifetiyle sandalcı ve kumaşçı esnâfına fiyât-ı merkūme üzere tevzî‘ ve taksîm ve bi-avnihî sübhânehû ve te‘âlâ Şevvâl-i şerîf’de yine narh-ı sâbıkı üzere Bursa’da kırk iki buçuk guruşa ve Der-aliyye’de kırk beş guruşa füruht olunmak üzere ta‘ahhüd ve bu bahâne ile sandalcı ve kumaşçı tâifesinin nesc ve i‘mâl eyledikleri envâ‘-ı kumaşların narh-ı sâbıklarına kat‘a halel tatarruk etmeyip fiyât-ı kadîmesi üzere ibâdullâha bey‘e cümlesi bi’l-ittifâk ba‘de’t-ta‘ahhüd mahrûse-i Bursa’da meşdûd münâdîsi Kocakavukoğlu demekle ma‘rûf Hacı Şerif nâm şahıs ba‘d-ezîn meşdûd bey‘ ü şirâsına karışmayıp zâbiti ma‘rifetiyle tard ü teb‘îd ve eğer hufyeten yine müdâhale eylediği münfehim olur ise tedîb olunacağı derciyle mahrûse-i mezbûre kādısı ve a‘yânı kullarına hitâben müekked emr-i âlî-şân sudûrunu bi-ecma‘ihim istirhâm eyledikleri İstanbul Mahkemesi’nden huzûr.<br><br>Fî 3 Receb sene [1]223.</p>          <br><a title="Önceki sayfa" style="text-decoration:none" href="./ayrmetin.php?idno=31853"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31855"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b461"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o609"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>