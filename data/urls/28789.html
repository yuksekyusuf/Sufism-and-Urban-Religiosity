﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 485<br>Hüküm no: 373<br>Orijinal metin no: [117b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstaki v. Kostantin v. Andreya’nın evinin açık artırma sonucu Kulkethudası Süleyman Paşa Vakfı tarafından alınıp Yahudi Polo’ya kiraya verildiği</b><br><br>Mahmiye-i İstanbul’da Fenerkapısı dâhilinde Tahtaminâre mahallesi sükkânından iken bundan akdem hâlik olan İstaki v. Kostantin v. Andriya nâm zimmînin verâseti zevce-i metrûkesi Saltane bt. Esküli nâm Nasrâniye ile sulbiye kebîre kızı Elince nâm Nasrâniyeye münhasıra olduğu şer‘an zâhir ve müte‘ayyin oldukdan sonra zâtını ma‘rifet-i şer‘iye ile ârifân Abdülkadir Çelebi b. Şaban ve İsmail Efendi b. Halil ta‘rîfleriyle mu‘arrefe olan mezbûre Sultane meclis-i şer‘-i şerîf-i enverde mahmiye-i mezbûrede merhûm Kulkethudâsı Süleyman Paşa Vakfı’na bi’l-fi‘il mütevellî olmağla zikri âtî menzile ber-vech-i âtî vâzı‘u’l-yed olan İbrahim Ağa b. Mehmed ile mahalle-i mezbûre sâkinelerinden Polo bt. Apise nâm Yahudi’ye muvâcehelerinde üzerlerine da‘vâ ve takrîr-i kelâm edip mahalle-i mezbûrede vâki‘ bir tarafı Hayyât Hristodoli menzili ve bir tarafı Hırsafine menzili ve bir tarafı Palaşa mülkü ve bir tarafı tarîk-i âm ile mahdûd büyût-ı adîdeyi müştemil mülk menzil zevcem hâlik-i mezbûr İstaki’nin ile’l-helâk mülkü ve hakkı olup ba‘de’l-helâk sümünü bana ve seb‘a-i esmânı kızı mezbûre Elince’ye ırsen isâbet eyledikden sonra mezbûre Elince tereke-i uhrâdan hissesini ahz u istifâ edip menzil-i mezbûrun mecmû‘u benim hisseme ta‘yîn ve tahsîs olunmağla menzil-i mezbûrun mecmû‘u mülk ve hakkım iken mütevellî-i mezbûr menzil-i merkūmu vakf-ı merkūm müstagallâtından olmak üzere bi-gayr-ı hakkın vâzı‘u’l-yed olup mezbûre Polo’ya taraf-ı vakıfdan îcâr etmeğin hâlâ suâl olunup menzil-i mezbûrdan mezbûrânın kasr-ı yedlerini tenbîh olunmak matlûbumdur dedikde gıbbe’s-suâl mütevellî-i mezbûr İbrahim Ağa hayatında meydân kasablarından gāib ani’l-meclis Todoraki v. Kostantin v. İstaki nâm zimmî bin yüz beş senesi şehr-i Ramâzani’l-mübâreke’nin yirmi ikinci günü nükūd-ı mevkūfe-i mezbûrdan benim yedimden bin guruş istidâne ve kabz etmekle meblağ-ı mezbûr bin guruş ve semen-i târih-i mezbûrdan bir sene tamamına değin müeccel ve mev‘ûd yedimden müşterâ ve makbûz kürk bahâsından dahi yüz elli guruş ki cem‘an mezbûr Todoraki’nin taraf-ı vakf-ı mezbûr zimmetinde edâsı lâzım bin yüz elli guruş deyni olmağla deyn-i mezbûr mukābelesinde iki bin on altı kırat çaplak delikli zümüd taşlarını bana rehin va‘z ve teslîm edip mezbûr İstaki dahi târih-i mezbûrda hâl-i hayatında meblağ-ı mezbûr bin yüz elli guruşu mezbûr Todoraki’nin emriyle kefâlet-i sahîha-i şer‘iye ile kefîl oldukdan sonra medyûn-ı mezbûr Todoraki deyn-i mezbûru ba‘de tamami’l-ecel cânib-i vakfa edâ etmemekle ber-vech-i muharrer rehin olan sâlifü’z-zikr zümürrüd taşları semen-i misli ile bey‘ ve semeninden deyn-i mezbûru edâya vekâlet-i devriye ile vekîl olan işbu hazır bi’l-meclis Mehmed Efendi b. İbrahim zikrolunan taşları ba‘de’l-müzâyede semen-i mislî olan altı yüz guruşa bi’l-izni’ş-şer‘î âhara bey‘ ve kabz-ı semen ve semen-i mezbûru deyn-i mezbûrun ol mikdârına mahsûben bana def‘ ve teslîm edip deyn-i mezbûrdan beş yüz elli guruş bâkī kalmağla meblağ-ı bâkī-i mezbûr beş yüz elli guruş medyûn-ı mezbûr ile kefîl-i merkūm İstaki’den herbiri kable’l-edâ zimmetlerinde iken mezbûr İstaki hâlik olup menzil-i mezbûrdan gayrı bir nesnesi kalmamağla deyn-i mezbûr şer‘an mirasdan mukaddem olmağla müdde‘î-i mezbûrenin hissesine ta‘yîn ve tahsîse i‘tibâr olunmayıp mezbûre Saltana mahrûse-i Galata’da sâkine olmağla târih-i kitâb senesi şehr-i Ramazani’l-mübâreke’nin dördüncü günü mahrûse-i mezbûrede nâibü’ş-şer‘i’ş-şerîf olan umdetü’l-müderrisîni’l-kirâm Mustafa Efendi huzûrunda meblağ-ı mezbûru taleb ve da‘vâya vekîlim olan işbu hazır bi’l-meclis Makbûl Efendi b. eş-Şeyh Ahmed vekâletine Mehmed Efendi b. İbrahim ve Veli Efendi b. Kemâl şehâdetleriyle ba‘de’l-isbât meblağ-ı bâkī-i mezbûr beş yüz elli guruşu bi-hükmi’l-kefâleti’l-mezkûre tereke-i hâlik-i mezbûre vâzı‘u’l-yed olan mezbûre Sultane’den taleb ve da‘vâ ol dahi tereke-i hâlik-i mezbûra vaz‘-ı yedini ikrâr ve deyn-i mezkûru inkâr etmekle mezbûr Makbûl Efendi dahi müdde‘âsını udûl-i Müslimînden ve mahmiye-i mezbûrede Çıkrıkçı Kemâl mahallesi sükkânından Mehmed Efendi b. Mehmed ve diğer Mehmed Efendi b. Musa şehâdetleriyle mezbûre Saltana muvâcehesinde şer‘an isbât edip ve ben ba‘de’t-tahlîfi’ş-şer‘î meblağ-ı bâkī-i mezbûr beş yüz elli guruşu tereke-i hâlik-i mezbûrdan cânib-i vakfa edâ etmek üzere mezbûre Sultane üzerine hükm-i hâkimü’ş-şer‘î lâhık olup işbu hüccet-i şer‘iye tahrîr olundukdan sonra mezbûre Sultane menzil-i mezbûrdan bi’l-külliye kasr-ı yed etmekle menzil-i mezbûru semen-i misli ile âhara bey‘ ve semeninden deyn-i mezbûru edâ için işbu hazır bi’l-meclis Mehmed Efendi b. İbrahim kıbel-i şer‘den vasî nasb ve ta‘yîn olunmağla mezbûr Mehmed Efendi dahi menzil-i mezbûru elli beş gün mikdârı hâssa münâdîlerinden Ahmed nâm münâdî yediyle câr-ı mülâsıklarına arz ve mahalle-i mezbûrede ve Sûk-ı sultânî’de ve mecma‘-i nâs olan mahallerde kirâren ve mirâren nidâ ve müzâyede etdirip rağabât-ı nâs bi’l-külliye münkatı‘a oldukda benim üzerimde beş yüz elli guruşda karâr edip ziyâde ile tâlib-i âhar olmayıp ve meblağ-ı mezbûr menzil-i mezbûrun yevm-i akidde semen-i mislî olmağla vasî-i mezbûr Mehmed Efendi menzil-i merkūmu semen-i mislî olan meblağ-ı mezbûr beş yüz elli guruşa bana bey‘ ve teslîm ben dahi nükūd-ı mevkūfe-i mezbûre ile vakf-ı mezbûra akār olmak üzere tevliyetim hasebiyle bi’l-izni’ş-şer‘î iştirâ ve tesellüm eyledikden sonra semen-i mezbûr beş yüz elli guruşu hâlik-i mezbûr İstaki’nin bi-hükmi’l-kefâleti’l-mezkûre cânib-i vakf-ı mezbûre zimmetinde edâsı lâzım deyni olan beş yüz elli guruşa takas ben dahi mukāssa ve kabûl edip menzil-i mezbûr ol vechile vakf-ı mezbûr müstagallâtından oldukdan sonra taraf-ı vakıfdan ecr-i mislî ile âhara îcârı lâzım gelmekle tâlibîne arz olundukda işbu mezbûre Polo üzerinde iki yüz elli guruş mu‘accele ve yevmî iki buçuk akçe ücret-i müeccelede karâr edip ziyâde ile tâlib-i âhar olmayıp ve meblağ-ı mezbûrîn menzil-i [118a] mezkûrun ecr-i mislî idiği sikāt-ı makbûletü’l-kelimât ihbârlarıyla müte‘ayyen olmağla ben dahi menzil-i mezkûru mu‘accele-i misliyesi olan iki yüz elli guruş ve ücret-i müeccele-i misliyesi olan yevmî ikişer buçuk akçeye mezbûre Polo’ya bi’t-tevliye îcâr ve teslîm ol dahi istîcâr ve kabûl ve tesellüm etmişidi deyü da‘vâyı def‘ edicek müste’cire-i mezbûre Polo mütevellî-i mezbûru kelimât-ı meşrûhasında ba‘de’t-tasdîk müdde‘iye-i mezbûre Sultane istintâk olundukda husûs-ı mezbûru bi’l-külliye inkâr edicek mütevellî-i mezbûrdan def‘-i mezbûruna mutâbıka beyyine taleb olundukda udûl-ı Müslimînden ve zât-ı mezbûreyi ma‘rifeti’ş-şer‘iye ile ârifân olup zikrolunan Çıkrıkçı Kemâl mahallesinde sâkinler olan Veli Efendi b. Mehmed ve Hasan Efendi b. Hüseyin ve Mustafa Beşe b. Muharrem nâm kimesneler li-ecli’ş-şehâde meclis-i şer‘de hâzırûn olup isre’l-istişhâd fi’l-hakīka meydân kasablarından gāib ani’l-meclis Todoraki v. Kostantin v. İstaki nâm zimmî bin yüz beş senesi şehr-i Ramazani’l-mübâreke’nin yirmi ikinci günü zikrolunan Süleyman Paşa nükūd-ı mevkūfesinden işbu mütevellî-i mezbûr İbrahim Ağa yedinden bin guruş istidâne ve kabz etmekle meblağ-ı mezbûr bin guruş ve semen-i târih-i mezbûrdan bir sene tamamına değin müeccel ve mev‘ûd yine mütevellî-i mezbûr yedinden müşterâ ve makbûz kürk bahâsından dahi yüz elli guruş ki cem‘an mezbûr Todoraki’nin taraf-ı vakf-ı mezbûra zimmetinde edâsı lâzım bin yüz elli esedî guruş deyni olmağla deyn-i mezbûr mukābelesinde iki bin on altı kırat çaplak delikli zümürrüd taşlarını mütevellî-i mezbûra rehin vaz‘ ve teslîm edip müdde‘iye-i mezbûrenin zevci hâlik-i mezbûr İstaki v. Kostantin v. Andriya dahi târih-i mezbûrda hâl-i hayatında meblağ-ı merkūm bin yüz elli guruşu mezkûr Todoraki’nin emriyle kefâlet-i sahîha-i şer‘iye ile kefîl oldukdan sonra medyûn-ı mezbûr Todoraki deyn-i mezbûru ba‘de tamami’l-ecel cânib-i vakf-ı mezbûra edâ etmemekle ber-vech-i muharrer rehin olan sâbıku’z-zikr zümürrüd taşları semen-i mislî ile bey‘ ve semeninden deyn-i mezbûru edâya vekâlet-i devriye ile vekîl olan işbu Mehmed Efendi b. İbrahim zikrolunan taşları ba‘de’l-müzâyede semen-i mislî olan altı yüz guruşa bi’l-izni’ş-şer‘î bey‘ ve kabz-ı semen ve semen-i mezbûru deyn-i mezbûrun ol mikdârına mahsûben mütevellî-i mezbûr İbrahim Ağa’ya def‘ ve teslîm edip deyn-i mezbûrdan beş yüz elli guruş bâkī kalmağla bâkī-i mezbûr beş yüz elli guruş mezkûr Todoraki ile kefîl-i merkūm İstaki’den herbiri kable’l-edâ zimmetlerinde iken mezbûr İstaki hâlik olup menzil-i mezbûrdan gayrı bir nesnesi kalmamağla deyn-i mezbûr şer‘an mirasdan mukaddem olduğuna binâen müdde‘î-i mezbûrenin hissesine ta‘yîn ve tahsîse i‘tibâr olunmayıp mezbûre Sultane mahrûse-i Galata’da sâkine olmağla târih-i kitâb senesi şehr-i Ramazani’l-mübâreke’nin dördüncü günü mahrûse-i mezbûrede nâibü’ş-şer‘i’ş-şerîf olan umdetü’l-müderrisîni’l-kirâm Mustafa Efendi huzûrunda mütevellî-i mezbûr İbrahim Ağa tarafından meblağ-ı mezbûru taleb ve da‘vâ ve ahz u kabza vekîl olduğu Mehmed Efendi b. İbrahim ve Veli Efendi b. Kemâleddin şehâdetleriyle şer‘an sâbit olan işbu Makbûl Efendi b. eş-Şeyh Ahmed meblağ-ı bâkī-i mezbûr beş yüz elli guruşu bi-hükmi’l-kefâleti’l-mezkûre tereke-i hâlik-i mezbûre vâzı‘u’l-yed olan mezbûre Sultane’den taleb ve da‘vâ eyledikde ol dahi tereke-i hâlik-i mezbûra vaz‘-ı yedini ikrâr ve deyn-i mezkûru inkâr etmekle mezbûr Makbûl Efendi dahi müdde‘âsını udûl-i Müslimînden ve mahmiye-i mezbûrede Çıkrıkçı Kemâl mahallesi sükkânından mezbûrân Mehmed Efendi b. Mehmed ve diğer Mehmed Efendi b. Musa şehâdetleriyle mezbûre Sultane muvâcehesinde şer‘an isbât edip mütevellî-i mezbûr İbrahim Ağa ba‘de’t-tahlîfi’ş-şer‘î meblağ-ı bâkī-i mezbûr beş yüz elli guruşu tereke-i hâlik-i mezbûrdan cânib-i vakfa edâ etmek üzere işbu mezbûre Sultane üzerine bizim huzûrumuzda hükm-i hâkimü’ş-şer‘î lâhık olup işbu hüccet-i şer‘iye tahrîr olundukdan sonra mezbûre Sultane menzil-i mezbûrdan bi’l-külliye kasr-ı yed etmekle menzil-i mezbûr semen-i mislî ile âhara bey‘ ve semeninden deyn-i mezbûru edâ için Mehmed Efendi b. İbrahim kıbel-i şer‘den vasî nasb ve ta‘yîn olunup mezbûr Mehmed Efendi dahi menzil-i mezbûru elli beş gün mikdârı hâssa münâdilerinden Ahmed nâm münâdî yediyle câr-ı mülâsıklarına arz ve mahalle-i mezbûrede ve Sûk-ı sultânî’de ve mecma‘-i nâs olan mahallerde kirâren ve mirâren nidâ ve müzâyede etdirip rağabât-ı nâs bi’l-külliye münkatı‘a oldukda mütevellî-i mezbûr İbrahim Ağa üzerinde beş yüz elli guruşda karâr edip ziyâde ile tâlib-i âhar olmayıp ve meblağ-ı mezbûr menzil-i mezbûrun yevm-i akidde semen-i mislî olmağla vasî-i mezbûr Mehmed Efendi menzil-i merkūmu mütevellî-i mezbûr İbrahim Ağa’ya semen-i mislî olan meblağ-ı mezbûr beş yüz elli guruşa bey‘ ve teslîm ol dahi nükūd-ı [mev]kūfe-i mezbûre ile vakf-ı mezbûra akār olmak üzere tevliyeti hasebiyle bi’l-izni’ş-şer‘î iştirâ ve tesellüm eyledikden sonra semen-i mezbûr beş yüz elli guruşu hâlik-i mezbûr İstaki’nin bi-hükmi’l-kefâleti’l-mezkûre cânib-i vakf-ı mezbûre zimmetinde edâsı lâzım deyni olan beş yüz elli guruşu takās ol dahi mukāssa ve kabûl edip ol vechile menzil-i merkūm vakf-ı mezbûr müstagallâtından oldukdan sonra taraf-ı vakıfdan ecr-i mislî ile âhara îcârı lâzım gelmekle tâlibîne arz olundukda işbu mezbûre Polo üzerinde iki yüz elli guruş mu‘accele ve yevmî iki buçuk akçe [118b] [ücret-i]müeccelede karâr edip ziyâde ile tâlib-i âhar olmayıp ve meblağeyn-i mezbûreyn menzil-i mezbûrun ecr-i mislî idiği sikāt-ı makbûletü’l-kelimât ihbârlarıyla müte‘ayyin olmağla mütevellî-i mezbûr İbrahim Ağa dahi menzil-i mezkûru mu‘accele-i misliyesi olan iki yüz elli guruş ve ücret-i müeccele-i misliyesi olan yevmî ikişer buçuk akçeye mezbûre Polo’ya bi’t-tevliye îcâr ve teslîm ol dahi istîcâr ve tesellüm etmişidi. Biz bu husûsa bu vech üzere şâhidleriz şehâdet dahi ederiz deyü herbiri edâ-yı şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle müdde‘iye-i mezbûre Sultane bî-vech mu‘ârazadan men‘ olunup mâ hüve’l-vâki‘ bi’t-taleb ketb olundu.<br><br>Fî gurreti Zilhicceti’ş-şerîfe li-sene seb‘a ve mie ve elf.<br><br>Şuhûdü’l-hâl: Ali Odabaşı b. Mehmed, Abdülkadir Efendi b. Yusuf el-müezzin, Osman b. Ali, Mehmed Çelebi b. Yakub, Attar Osman Beşe b. Ali, Mehmed Çelebi b. Ali, Hasan Beşe b. Mehmed, Yanyalı Hasan Çavuş el-mübâşir, Ahmed Efendi kâtib-i kassâm, Ahmed el-muhzır, el-Hâc Mehmed b. İbrahim, Ali Beşe çukadâr, İbrahim Çelebi b. Ahmed ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=28788"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28790"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b485"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o798"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>