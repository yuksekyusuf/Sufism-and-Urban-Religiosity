﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 382<br>Hüküm no: 365<br>Orijinal metin no: [75a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sultan Abdülhamid Han vakfından icareli, kasap dükkânı gediğinin Osman Ağa ve Hasan Ağa’nın ferağlarından Feyzullah Ağa’ya devredilmesi</b><br><br>Kasab inhâsı<br><br>Ma‘rûz[-ı dâ‘î-i devlet-i aliyyeleridir ki]<br><br>Hüdâvendigâr-ı esbak cennet-mekân firdevs-âşiyân merhûm Sultan Abdülhamid Hân -tâbe serâhu- hazretlerinin evkāf-ı şerîfeleri müstagallâtından mahmiye-i İstanbul’da Yedikule hâricinde vâki‘ gayr-ez selhhâne-i mîrî on aded ganem selhhânelerinden sekizinci selhhâneye merbût kasab dükkânlarından mahmiye-i mezbûrede Koska nâm mahalde kâin ma‘lûmü’l-hudûd ve bir bâb kasab dükkânı derûnunda mevcûde beyne’l-esnâf gedik tâ‘bir olunur âlât-ı lâzıme-i ma‘lûmenin nısf hisse-i şâyi‘asına bâ-temessük-ı mütevellî mutasarrıf olan el-Hâc Osman Ağa b. el-Hâc Ali tarafından vekîl olduğu el-Hâc Hasan Ağa b. Halil ve diğer el-Hâc Hasan Ağa b. el-Hâc Osman nâm kimesneler şehâdetleriyle ber-nehc-i şer‘î sâbit olan Mehmed Ağa b. Mehmed Emin meclis-i şer‘-i münîrde âlât-ı lâzıme-i mezkûrenin kezâlik bâ-temessük-ı mütevellî nısf-ı şâyi‘-ı âharına mutasarrıf olan mezbûr el-Hâc Hasan Ağa b. Halil hâzır olduğu hâlde kasab ustalarından el-Hâc Feyzullah Ağa b. el-Hâc Mehmed muvâcehesinde müvekkilim merkūm el-Hâc Osman Ağa zikr olunan kasab dükkânı âlât-ı lâzıme-i mezkûresinden nısf hisse-i şâyi‘a-i mezkûresini bin iki yüz otuz beş senesi Zilka‘deti’ş-şerîfesinin ikinci günü mezbûr el-Hâc Feyzullah Ağa’ya benim vekâletimle ferağ ve tefvîz ol dahi tefevvüz ve kabûl edüp ber-vech-i muharrer bi’l-vekâle ferağım taraf-ı şer‘den ba‘de’l-i‘lâm cânib-i vakıfdan dahi hâmiş-i temessükde mezbûr el-Hâc Feyzullah Ağa üzerine tahrîr olunup lâkin ol târihde vakf-ı müşârun-ileyh mütevellîsi temhîr etmeden temessük i‘tâ olunup hâlâ temhîr olunmamağla hâlâ izn-i mütevellî lâhık olmadığına binâen hâlâ ben müvekkilim merkūm el-Hâc Osman Ağa’nın nısf hisse-i mezkûresini bi’l-vekâle ve hâzır-ı merkūm el-Hâc Hasan Ağa dahi âlât-ı mezkûreden mutasarrıf olduğu âhar nısf hissesini bi’l-asâle mezbûr el-Hâc Feyzullah Ağa’ya bâ-re’y-i mütevellî ferağ ve tefvîz eylediğimizde ol dahi tefevvüz ve kabûl ve hisse tevzî‘ini kethüdâ ve ustalar ma‘rifetleriyle ahz etmek üzere kasablar kethüdâsı el-Hâc Hasan Ağa ve mazbûtü’l-esâmî kasab ustaları hâzır oldukları hâlde ta‘ahhüd eyledi deyü bi’l-vekâle eylediği takrîrini hâzır-ı asıl-ı mezbûr el-Hâc Hasan Ağa ile merkūm el-Hâc Feyzullah Ağa ba‘de’t-tasdîk zikr olunan Koska’da kâin kasab dükkânı gediği müvekkil-i mezbûr el-Hâc Osman Ağa ve merkūm el-Hâc Hasan Ağa’nın ferağlarından mezbûr el-Hâc Feyzullah Ağa üzerine tahrîr ve tasrîhi içün taraf-ı vakıfdan şürûtu üzere yedine temessük i‘tâsı niyâzında olduğu İstanbul Mahkemesi’nden huzûr [-ı âlîlerine i‘lâm olundu.]<br><br>Fî 14 Receb sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32790"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32792"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b382"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o515"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>