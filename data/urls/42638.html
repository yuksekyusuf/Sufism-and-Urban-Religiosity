﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 416<br>Hüküm no: 532<br>Orijinal metin no: [108b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Aleksan v. Nikola’nın Boğdan eski voyvodası Kostantin aleyhindeki alacak davasının reddedilmesi</b><br><br>Bâ-mühr-i efendi,<br><br>Ma‘rûz,<br><br>Rumeli’de Yanya re‘âyâsından arzuhâl eden Aleksan v. Nikola zimmî sâbıkā Boğdan voyvodası Kostantin v. Mihal v. Haçan tarafından zikri âtî husûsda vekîl olduğu Mihalaki v. Nikolaki ve Yanaki v. Petri zimmîler şehâdetleriyle sâbit olan Kiryazi v. Yoseb zimmî ile evvelâ dîvân-ı âlîlerinde ve sâniyen du‘âhânemizde ma‘kūd meclis-i şer‘-i münîrde terâfu‘larında müvekkil-i mesfûr Kostantin Voyvoda’ya bin yüz altmış dört senesi Rebî‘ülâhiri’nin yirmi beşinci günü Boğdan’da Yaş kasabasında malımdan on iki bin beş yüz guruş ikrâz ve teslîm, ol dahi yedimden iktirâz ve kabz ve istihlâk etmekle meblağ-ı mezkûru müvekkil-i mersûm Kostantin’den hâlâ taleb ederim deyü da‘vâ ve vekîl-i mesfûr Kiryazi zimmî bi’l-vekâle cevâbında müdde‘î-i mesfûrun ber-minvâl-i muharrer müdde‘âsını inkârından mâ‘adâ müdde‘î-i mesfûr Aleksan zimmî bin yüz yetmiş senesi Muharremi’nin on üçüncü günü zikr olunan Yaş kasabasında müvekkil-i mersûm Kostantin Voyvoda’nın zimmetini yevm-i mezkûre gelince âmme-i de‘âvî ve kâffe-i mutâlebâtdan ibrâ-i âm ile ibrâ ve iskāt edip işbu bir kıt‘a ibrâ temessükünü i‘tâ etmiş idi deyü bir kıt‘a temessük ibrâzıyla bi’l-vekâle eylediği def‘ini ve temessük-i mezkûru mesfûr Aleksan ikrâr edip lâkin müvekkil-i mesfûr Kostantin târîh-i mezkûrda voyvoda bulunmağla beni ahz ve on yedi gün hapis ve darb-ı şedîd ile darb ve kerh-i mu‘teber ile kerh ve deyn temessükünü yedimden ahz ve ber-vech-i muharrer mükrehen yedine ibrâ temessükü vermiş idim deyü kerh da‘vâsını vekîl-i mesfûr inkâr ve müdde‘î-i mesfûr Aleksan bin yüz yetmiş bir senesi Cemâziyelûlâsı’nın onuncu günü müvekkilim mesfûr ba‘de’l-azl İstanbul’a geldiğinde husûs-ı mezkûru müvekkilim mersûmdan da‘vâ ve da‘vâ-yı mezkûresinin aslı olmayıp mubtıl ve kâzib olduğunu ikrâr ve husûs-ı mezkûra ve bi’l-cümle sâire müte‘allika âmme-i de‘âvî ve kâffe-i mutâlebâtdan müvekkilim mersûm Kostantin’in zimmetini ibrâ-i âm ile ibrâ edip yedine bir kıt‘a dahi işbu temessükü i‘tâ ve müvekkilim mesfûr dahi teberru‘an mesfûr Aleksan’a elli guruş vermekle, ol dahi ahzetmiş idi deyü bir kıt‘a âhar ibrâ temessükü ibrâzıyla müdde‘î-i mesfûrun def‘ini bi’l-vekâle ba‘de’d-def‘ ve’l-inkâr vekîl-i mesfûr Kiryazi zimmî ber-minvâl-i muharrer def‘ ve def‘ini lede’t-tezkiye şehâdetleri makbûle olan kırk yedi bölükden Mustafa Odabaşı b. Ali ve Topçu Mehmed Beşe b. İbrahim ve Bostanî Hafız Molla Mehmed b. Ali ve Yeniçeri Ocağı çavuşlarından el-Hâc İsmail Çavuş b. el-Hâc Hasan şehâdetleriyle muvâcehesinde vech-i şer‘î üzre isbât etmeğin mûcebiyle müdde‘î-i mesfûr Aleksan husûs-ı mezkûr için mersûm Kostantin Voyvoda yine bî-vech mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 9 Saferi’l-hayr sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42637"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42639"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b416"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o507"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>