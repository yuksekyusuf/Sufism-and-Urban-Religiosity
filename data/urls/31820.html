﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 429<br>Hüküm no: 412<br>Orijinal metin no: [58b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Niyazi bt. Ahmed’in Koca Mustafa Paşa Vakfı’na ait Eminbey mahallesindeki dükkân ve mahzenlerin kullanım hakkının yarı hissesine sahip olduğu iddiasıyla vakfın mütevellisi aleyhine açtığı davada iddiasını ispat edemediği</b><br><br>Mütevellî ile ba‘de’n-nizâ‘ mu‘ârazadan men‘<br><br>Ma‘rûz<br><br>Derûn-ı arzuhâlde mezkûretül-ism zâtı mu‘arrefe Niyazi bt. Ahmed nâm hatun bi’t-terâzî meclis-i şer‘-i münîrde İstanbul’da vâki‘ Vezir-i a‘zam-ı esbak merhûm Koca Mustafa Paşa Vakfı’nın mütevellîsi sâhib-i arzuhâl el-Hâc Hüseyin Ağa b. Ömer tarafından husûs-ı âtîde vekîl-i müseccel-i şer‘îsi câbî-i vakf Mehmed Said Efendi b. Feyzullah mahzarında zikri âtî dekâkin ve mehâzînin nısflarına bâ-temessük mütevellî mutasarrıfe olup ol-vechile vaz‘-ı yedi mütehakkıka olan kezâlik zâtı mu‘arrefe Şerife Âmine bt. Ahmed nâm hatun hâzıra olduğu hâlde vakf-ı mezbûr müsakkafâtından İstanbul’da Eminbey mahallesinde kâin herbiri ma‘lûmü’l-hudûd beher şehr iki yüz elli akçe icâre-i müeccelelü bir bâb tütüncü ve bir bâb terzi ve iki bâb kahve dükkânlarıyla iki bâb mahzenlerin nısf hisse-i şâyi‘aları Saliha bt. Mehmed nâm hatunun bâ-temessük-i mütevellî bi’l-icâreteyn taht-ı tasarrufunda iken mezbûre Saliha Hatun bin iki yüz yirmi bir senesi Zilhiccesi gurresinde hâl-i hayat ve kemâl-i akl ü sıhhatinde bin beş yüz guruş bedel-i makbûz mukābelesinde dekâkin ve mehâzîn-i mezkûrenin nısflarını câbî-i vakf işbu vekîl-i mezbûr Mehmed Said Efendi huzûrunda bana fâriğa olup câbî-i mezbûr dahi târih-i merkūmda vakf-ı mezkûrun kāimmakām-ı mütevellîsi hâcegân-ı Dîvân-ı Hümâyûn’dan Derviş Mustafa Beyefendi’ye inhâ ol dahi tasarrufumu re’y ve müceddeden bir kıt‘a temessük tahrîr ve yedime i‘tâ edip ba‘dehû üç ay mürûrunda mezbûre Saliha Hatun fevt olmağla vakf-ı mezkûrun hâlâ mütevellîsi müvekkil-i mezbûr el-Hâc Hüseyin Ağa dekâkin ve mehâzîn-i mezkûrenin nısflarını iki yüz yirmi iki senesi Zilka‘de’sinin dokuzuncu günü müteveffât-ı mezbûrenin mahlûlünden hâzıra-i mezbûre Şerife Âmine Hatun’a bin iki yüz guruş icâre-i mu‘accele-i makbûza ve beher şehr yüz yirmi beş akçe icâre-i müeccele-i kadîmesiyle bi’t-tevliye îcâr ve teslîm etmekle hâlâ ben ferâğ-ı evvele binâen dekâkin ve mehâzîn-i mezkûrenin nısflarını taleb ederim deyü da‘vâ etdikde vekîl-i câbî-i mezbûr dahi cevâbında mezbûre Saliha Hatun târih-i mezkûrda maraz-ı mevti hâlinde müdde‘iye-i mezbûre Niyazi Hatun dekâkin ve mehâzîn-i mezkûrenin nısflarını kendüye fâriğa olmak için yerine bir hatun getirip fâriğa oldum deyü benim huzûrumda takrîr etdirip ben dahi kāimmakām-ı mütevellî-i mûmâ-ileyh inhâ ve tasarrufuna izin ve temessük tahrîr ve yedine i‘tâ olunup lâkin üç gün mürûr etmeksizin mezbûre Saliha Hatun bilâ-veled fevt olmağla müvekkilim mütevellî-i mezbûr el-Hâc Hüseyin Ağa dahi ferâğ-ı mezkûrun adem-i sıhhatine binâen dekâkin ve mehâzîn-i mezkûrenin nısflarını taraf-ı vakıfdan bi’t-tevliye hâzıra-i mezbûre Şerife Âmine Hatun’a vech-i meşrûh üzere îcâr ve teslîm etmiş idi deyip müdde‘iye-i mezbûrenin ber-vech-i muharrer müdde‘âsını bi’l-vekâle inkâr etmekle müdde‘iye-i mezbûre Niyazi Hatun müdde‘âsına şâhid olmak üzere ikāme eylediği dört nefer kimesneler edâ-i şehâdet-i şer‘iye edemeyip ve şâhid-i âdil-i âhar ikāmetinden izhâr-ı acz etmeğin mûcebince müdde‘iye-i mezbûre Niyazi Hatun da‘vâ-yı mezkûresiyle mütevellî-i müvekkil-i mezbûr el-Hâc Hüseyin Ağa’ya bilâ-beyyine mu‘ârazadan ba‘de’l-men‘ dekâkin ve mehâzîn-i mezkûrenin nısfları kemâ-kân hâzıra-i mezbûre Şerife Âmine Hatun’un tasarrufunda ibkā olunmak iktizâ eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî-gurreti R Sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31819"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31821"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b429"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o614"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>