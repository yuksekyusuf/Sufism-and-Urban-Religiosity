﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 165<br>Hüküm no: 119<br>Orijinal metin no: [53-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tütüncü Dimitri’nin vârisi olan hanımı Eleno’nun, kocasına ait dükkândaki para ve eşyaların Sarraf Sirap’ta olduğu iddiasıyla açtığı davanın reddedildiği</b><br><br>Ma‘rûz<br><br>Vilâyet-i Rumeli’de medîne-i Filibe mahallâtından İskelovinç(?) mahallesinde mütemekkin iken bin iki yüz elli üç senesi Cumâdelûlâsı’nda hâlik olan Tütüncü Dimitri v. Melçeko v. Atam zimmînin verâseti zevce-i metrûkesi Eleno bt. Petro nâm Nasrâniye ile sulbî sagīr oğlu Lambro’ya münhasıra ba‘dehû sagīr-i mersûm Lambro zimmî hâlik olup verâseti anası zevce-i mersûme Eleno Nasrâniyeye münhasıra olduğu lede’ş-şer‘i’l-enver zâhir ve mütehakkık oldukdan sonra şahsı mu‘arrefe zevce-i mersûme Eleno Nasrâniye bir kıt‘a arzuhâl bâlâsına sâdır olan fermân-ı âlîlerine imtisâlen bi’l-ma‘iye rü’yete memûr Evkāf-ı Hümâyûn müfettişi fazîletlü semâhatlü Mîr es-Seyyid Mehmed Emin Âsaf Efendi hâzır olduğu hâlde Pazartesi günü huzûr-ı hazret-i Fetvâ-penâhî’de ma‘kūd meclis-i şer‘-i hatîrde medîne-i mezkûre re‘âyâsından ve sarrâf tâifesinden olup bâ-mektûb-ı sâmî-i hazret-i Sadr-ı âlî ihzâr olunan Sirap v. Bogos nâm zimmî muvâcehesinde yine medîne-i mezbûre re‘âyâsından olup kezâlik ihzâr olunan Dellâl Markar v. Karabet nâm zimmî hâzır olduğu hâlde medîne-i mezkûrede vâki‘ merhûm İsmail Bey Câmi‘-i şerîfi vakfı müsakkafâtından Sarâchâne Çarşısı derûnunda kâin beher mâh yetmiş akçe icâre-i müecceleli Yeni Kahve Dükkânı demekle ma‘rûf ma‘lûmü’l-hudûd bir bâb kurukahveci ve tütüncü dükkânı zevcim hâlik-i evvel-i mersûm Dimitri zimmînin sağlığında bi’l-icâreteyn tasarrufunda iken hâlik oldukda dükkân-ı mezkûr oğlu sagīr-i mersûm Lambro’ya intikāl eylediğinden sonra ben dükkân-ı mezkûru bi’l-vesâye mersûm Sirap zimmîye altı bin guruş bedel mukābelesinde bâ-re’y-i mütevellî ferâğ üzere iken oğlum sagīr-i mersûm Lambro hâlik olup dükkân-ı mezkûr mahlûl ve cânib-i vakfa âid ve râci‘ olduğuna binâen dükkân-ı mezkûr cânib-i vakfdan mu‘accele-i misliyesiyle mersûm Sirap zimmîye îcâr olunup lâkin ben dükkân-ı mezkûrun cânib-i vakfdan mersûma îcâr olunduğuna râziye olmayıp mücerred dükkân-ı mezbûr zevcim hâlik-i evvel-i mersûmun intikālinden oğlum sagīr-i hâlik-i sânî mersûm Lambro’ya intikāl edeceğine onun dahi helâki sebebiyle bana mîrâs olacağına binâen dükkân-ı mezkûru mahâllinde bana bâ-ma‘rifet-i mütevellî teslîme yâhûd mukaddemâ bedel olmak üzere mukāvele eylediğim meblağ-ı mezkûr altı bin guruşu mâlından bana vermeğe ve zevcim hâlik-i evvel-i mersûmun hîn-i helâkinde dükkân-ı mezkûrda mevcûd mâlı olup ma‘rifet-i şer‘le tahrîr olunan terekesinden yedimde olan bir kıt‘a defter-i kassâm mantûkunca mecmû‘u on bir bin on sekiz guruş kıymetli eşyâsıyla hâric ez-defter-i kassâm yirmi aded rûmiye altını ve otuz beş aded rûmiye nısfiyesi ve yetmiş iki aded fındık rub‘iyesi ve beş yüz on beş guruşluk ecnâs-ı altını ve iki bin yirmi beş guruş kıymetli on üç buçuk miskāl inci ve beş yüz guruş kıymetli dört aded kehribâ imâmeli duhân çubuğu ve dört yüz altmış guruş kıymetli yirmi üç aded işleme çevre ve bin sekiz yüz guruş kıymetli sekiz takım boğçalık ve yüz altmış guruş kıymetli sekiz aded işleme uçkur ve dört yüz otuz iki guruş kıymetli bir top elli dört zirâ‘ gömleklik bez ve yüz on beş guruşluk kıymetli bir Fransız-kârî şal ve üç bin guruş kıymetli bâ-defter elvân nühâs ve yüz elli guruş kıymetli bir aded Paris-kârî koyun sâ‘ati ve üç yüz elli guruş kıymetli keler zarflı diğer bir koyun sâ‘ati ve iki yüz yetmiş beş guruş kıymetli bir sîm devât ve iki yüz guruş kıymetli bir kehribâ imâme ve altı yüz dirhem hurda sîm ve beş bin guruşu nâtık beş kıt‘a tahvîlât ve üç bin beş yüz guruşu nâtık bir kıt‘a zimem defteri ve iki bin guruş kıymetli üç re’s camus ve iki çift öküz ve bir ineği hâzır-ı mersûm Markar zimmî fuzûlî ve bi-gayrı hakkın hufyeten ahz u kabz etmekle ben her birini vech-i şer‘îleri üzere hâzır-ı mersûm Markar zimmînin yedinde olup bin iki yüz elli beş senesi Recebi’l-ferd’inin on beşinci günü târihiyle müverraha ve târih-i mezkûrda medîne-i merkūme kādısı fazîletlü İbrahim Edhem Efendi’nin imzâ ve mührünü hâviye bir kıt‘a hüccet nâtıka olduğu üzere hâzır-ı mersûm Markar zimmîden inkârına mukārin da‘vâ ve ber-vech-i meşrûh müdde‘âlarımı isbâtdan ızhâr-ı acz edip ve hâzır-ı mersûmu tahlîfe dahi tâlibe olmamamla ben da‘vâ-yı mezkûremle hâzır-ı mersûm Markar zimmîye bilâ-beyyine mu‘ârazadan men‘ olunmuş idim el-hâletü hâzihî zikrleri mürûr eden altın ve sîm ve eşyâ-i muharrereleri hâzır-ı mersûmdan da‘vâ eylediğim evânda külliyen inkâr eylediğine mebnî mersûm Sirap zimmînin ahz u kabz eylediği zafer olunur olmağla altın ve sîm ve eşyâ-i muharrere-i mezkûreler mevcûde ise a‘yânlarını bana teslîme ve müstehleke ise ba‘de’s-sübût misliyâtdan olanların emsâllerini ve kıyemiyâtdan olanların kıymetlerini bana tazmîne mesfûr Sirap zimmîye tenbîh olunmak bi’l-verâse murâdımdır deyü takrîr-i meşrûhu üzere tasaddî eylediği da‘vâları bî-vech ve meşrû‘a ve iltifâta şâyân olmadığı müdde‘iye-i mersûme Eleno Nasrâniyeye tefhîm olunup mûcebince müdde‘iye-i mersûme Eleno Nasrâniye da‘vâ-yı mezkûreleriyle mersûm Sirap zimmîye bî-vech-i şer‘î mu‘ârazadan men‘ olunmağın mersûm Sirap zimmînin Der-aliyye’ye ihzârı zımnında ısdâr buyurulan emirnâme-i sâmî bâlâsına şerh verilmek bâbında istid‘â-yı inâyet olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî 28 Şevvâl sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34771"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34773"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b165"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o624"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>