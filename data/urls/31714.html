﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 328<br>Hüküm no: 306<br>Orijinal metin no: [41a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kasap dükkânı gediklerinin kız çocuklarına verilmeyeceği vakfiye şartından olduğundan vefat eden Giritli Hasan Beşe’nin kızı Raziye Hatun’un kardeşi Hüseyin aleyhindeki talebinin meşru olmadığı</b><br><br>Kasab gediğine dâir<br><br>Ma‘rûz<br><br>Mahrûse-i Galata’da Arab Câmi‘i mahallesinde sâkine iken bin iki yüz dört senesi Cemâziyelûlâ’sında vefât eden kasab tâifesinden Giridî Hasan Beşe b. Musa nâm kimesnenin sulbiye kızı sâhibe-i arzuhâl mu‘arrefetü’z-zât Râziye Hatun bi’l-ma‘iye rü’yete memûr Haremeyn-i şerîfeyn müfettişi müderrisîn-i kirâm-ı zevi’l-ihtirâmdan fazîletlü Mehmed Fikri Efendi tarafından mürsel Kâtib Mehmed Efendi ile du‘âhânemizde ma‘kūd meclis-i şer‘-i münîrde li-ebin er karındaşı olup hâmiş-i arzuhâlde mastûr derkenâr nâtık olduğu üzere zikri âtî nısf kasab gediğine babası intikālinden mutasarrıf ve ol-vechile vaz‘-ı yedi mütehakkık olan derûn-ı arzuhâlde mezkûrü’l-ism Hüseyin Beşe muvâcehesinde Hudâvendigâr-ı esbak cennet-mekân firdevs-âşiyân merhûm Gāzi Sultan Abdülhamid Han -tâbe serâhû- hazretlerinin evkāf-ı şerîfeleri mütevellîsi tarafından vekîli Mehmed emîn Ağa ve Hâssa kasabbaşısı izzetlü Mustafa Ağa tarafından mürsel Kasablar Kethudâsı Süleyman Ağa ve bi’l-cümle kasab ustaları hâzır oldukları hâlde vakf-ı müşârün-ileyh müstagallâtından olup Yedikule hâricinde vâki‘ ganem salhânelerinden yedinci salhâneye merbût mahrûse-i mezbûrede Yenicâmi‘-i şerîf kurbünde vâki‘ bir bâb kasab dükkânı derûnunda mevcûde beyne’l-hıref gedik ta‘bîr olunur âlât-ı lâzıme-i ma‘lûmenin nısf-ı şâyi‘ini babamız müteveffâ-yı mezbûr Giridî Hasan Beşe’nin hayatında ile’l-vefât uhde-i tasarrufunda olup ba‘de vefâtihî nısf gedik-i mezkûr eğerçi şurût-ı vakfiye-i ma‘mûlün-bihâ mûcebince sulbî oğlu karındaşım merkūm Hüseyin Beşe’ye intikāl etmiş ise dahi iki yüz yedi senesi Saferi’l-hayrı târihiyle müverrah şeref-yâfte-i sudûr eden fermân-ı âlî-şânda ba‘de’l-yevm kasab gedikleri dahi sâir evkāf-ı selâtîn musakkafâtı misillü evlâd-ı zükûr ve inâsa ale’s-seviye intikāl eyleyip evlâd-ı inâs tarafından cümle kasab ustaları ma‘rifetleriyle esnâfdan kasab ustalığına istihkākı olan kimesneye idâre etdirilmek husûsu düstûrü’l-amel tutulmak şurût-ı evkāf-ı şerîfeden olmağla babamız mezbûr Hasan Beşe fevt oldukda sulbî evlâdı benimle merkūm Hüseyin Beşe ve Fatıma Hatun’u terk etmekle ol-vechile nısf gedik-i mezkûr üç nefer evlâdı benimle mezbûrân Hüseyin Beşe ve Fatıma Hatun’a ale’s-seviye intikāl olunmak iktizâ eder iken karındaşım mezbûr Hüseyin Beşe nısf gedik-i mezkûru bir takrîb üzerine kayd edip zabt ve tasarruf etmekle suâl olunup benim sülüs hissemden keff-i yed ve bana teslîme tenbîh olunmak matlûbdur deyü ba‘de’d-da‘vâ ve’l-istintâk mezbûr Hüseyin Beşe cevâbında işbu yedimde olup iki yüz on senesi Saferi’nin yirmi üçüncü günü târihiyle müverrah İstanbul Mahkemesi sicillâtından muhrec âhar arzuhâl hâmişinde mastûr i‘lâm-ı şer‘î mantûkunca müdde‘iye-i mezbûre Râziye Hatun ile kız karındaşı merkūme Fatıma Hatun taraflarından vekîlleri Osman ve Hasan nâm kimesneler husûs-ı mezkûru benim hâl-i sugrumda tesviye-i emrime vasîm olan vâlidem Havva Hatun’dan da‘vâ ve keyfiyet-i hâl kasabbaşı ve ustalarından isti‘lâm olundukda cevâblarında kasab ustalarından olan gedik ashâbından biri fevt oldukda kız evlâdlarına gedik hissesi verilmeyip gediği ancak erkek oğluna verilmek merhûm-ı müşârün-ileyh hazretlerinin vakf-ı hümâyûnları şurûtundan olup evlâdın zükûr ve inâsına ale’s-seviye intikāl husûsu iki yüz yedi senesinde emr-i şerîf-i âlî-şân ile nizâm-yâfte olup mezbûr Giridî Hasan [41b] iki yüz dört senesinde fevt oldukda merhûm-ı müşârün-ileyh hazretlerinin vakf-ı hümâyûnları şurûtu mûcebince müteveffâ-yı mezbûrun gediği ancak erkek oğlu sagīr-i mezbûr Hüseyin’e verilmek iktizâ eder deyü her biri meclis-i şer‘de haber vermeleriyle ol-vechile babam mezbûrun fevti iki yüz dört senesinde olup zükûr ve inâsa ale’s-seviye verilmek iki yüz yedi senesinde olduğundan kızları mezbûretâna gedik intikāl etmediği vekîlân-ı mezbûrâna tefhîm olundukda onlar dahi müteveffâ-yı mezbûr iki yüz dört senesinde fevt oldukda vasîyy-i mezbûre gedik-i mezkûru i‘lâm alıp oğlu üzerine kayd ve yedine temessük almamağla binâen-aleyh taleb ederiz deyüp babam merkūm Giridî Hasan fevt olduğu anda mutasarrıf olduğu gediği şurût-ı vakfiye-i ma‘mûlün-bihâ mantûku üzere yalnız oğlu mezbûr Hüseyin’e intikāl edip lâkin ol târihde temessük almadıkları kızlara intikāli müstelzem olmadığı dahi vekîlân-ı mezbûrâna tefehhüm olundukda mücâb olmayıp îrâd eyledikleri kelimâtları şurût-ı vakfiye-i ma‘mûlün-bihâya mugāyir olmağla kelâmlarına iltifât ve ısgā olunmayıp gedik ta‘bîr olunan nısf âlât-ı mezkûre babam mezbûr intikālinden benim üzerime kayd ü zabt ve tasarrufu için cânib-i vakf-ı şerîfden temessük verilmesi için i‘lâm olunup mûcebince taraf-ı vakıfdan nısf gedik-i mezkûru zabt ve tasarruf etmem için yedime temessük i‘tâ olunmuş idi deyü hâzırûn-ı mezbûrûnun tasdîkleriyle eylediği takrîrine mutâbık ibrâz eylediği bir kıt‘a i‘lâm ve temessükün mazmûnunu ve kaziyye minvâl-i meşrûh üzere olduğunu bi-tamamihâ tâyi‘an ve kat‘iyyen ikrâr ü i‘tirâf etmeğin mûcebince müdde‘iye-i mezbûre Râziye Hatun da‘vâ-yı mezkûresiyle merkūm Hüseyin Beşe’ye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu.]<br><br>Fî 23 Ra sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31713"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31715"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b328"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o632"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>