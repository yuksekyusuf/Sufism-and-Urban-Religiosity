﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 223<br>Hüküm no: 243<br>Orijinal metin no: [45b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Derviş Halil’e borcunu ödemesi hususunda Mısır tüccarından Attar Mehmed Beşe’ye tenbih</b><br><br>Ma‘rûz,<br><br>Sâhib-i arzuhâl Derviş Halil mahfil-i şer‘iyyâtda derûn-ı arzuhâlde mezkûrü’l-ism Mısır tüccârından Attâr Mehmed Beşe muvâcehesinde târîh-i i‘lâmdan on bir ay mukaddem yedimde malım ve mülküm olan orta boylu kara gözlü, kara kaşlı Gürciyyü’l-asl tahmînen on altı yaşında Osman nâm bir re’s Gürcü gulâmımı üç yüz kırk guruşa mezbûr Mehmed Beşe’ye bey‘ ve temlîk ve teslîm, oldahi ba‘de’l-iştirâ ve’l-kabz semen-i mezbûrun yirmi dokuz guruş yirmi dört parasını kahve semeninden zimmetimde kendüye deynim olan yirmi dokuz guruş yirmi dört paraya takās ve mahsûb etmekle ben dahi mukāssa ve kabûl ve semen-i mezbûrun ol mikdârını istîfâ edip bâkī zimmetinde üç yüz on guruş on altı para hakkım kalmağla yedime işbu temessükü vermiş idi, hâlâ meblağ-ı bâkī-i mezbûr üç yüz on guruş on altı parayı mezbûr Mehmed Beşe’den taleb ederim deyü da‘vâ etdikde mezbûr Mehmed Beşe dahi ikrâr ü i‘tirâf edip lâkin gulâm-ı mevsûf-ı mezbûru şerîkim ve vekîlim Mustafa ile mahrûse-i Mısr-ı Kâhire’ye irsâl edip yedinde iken Zeyt b. Ömer b. Mehmed el-Harputî nâm kimesne işbu târîh-i i‘lâm senesi Cumâdelûlâsı’nın sekizinci günü mahrûse-i mezkûrede Bâb nâibi Hafız İsmail Efendi huzûrunda gulâm-ı mevsûf-ı mezbûru bir buçuk sene mukaddem Trabzon’da Taş Han’da Esirci Mustafa’dan iki yüz altmış guruş semen-i medfû‘a iştirâ ve kabz edip bahren İstanbul’a gelirken esnâ-i tarîkde sefînemiz karaya düşüp gulâm-ı mevsûf-ı mezbûr mülkümden zâyi‘ olmağla gulâm-ı mevsûf-ı mezbûr mukaddem târîhiyle mülk-i müşterâsı olduğunu vekîlim mezbûrdan bi’l-istihkāk ve ba‘de’d-da‘vâ ve’l-inkâr müdde‘î-i mezbûr ber-vech-i muharrer müdde‘âsını vech-i şer‘î üzere ba‘de’l-isbât ve’l-half gulâm-ı mevsûf-ı mezbûr hükm-i hâkimü’ş-şer‘le vekîlim mezbûrun yedinden ahz ü nez‘ olunmağla semen-i mezbûrdan zimmetim berîe olmuşdur deyü mazmûnu takrîrine mutâbıka ve târîh-i mezbûr ile müverraha nâib-i mezbûrun hatt ü hatemini hâviye bir kıt‘a hüccet-i şer‘iyye ibrâzıyla meblağ-ı bâkī-i mezbûr üç yüz on guruş on altı parayı müdde‘âsını def‘le ber-vech-i muharrer istîfâsını mu‘terif olduğu yirmi dokuz [guruş] on altı parayı istirdâda tasaddî eyledikde mezbûr Derviş Halil Beşe dahi ber-mûceb-i hüccet hükm olunup yedinden ahz ü nez‘ olunan gulâm bi-aynihî kendinin mezbûr Mehmed Beşe’ye bey‘ ve teslîm eylediği gulâm olduğunu inkâr etmekle mezbûr Mehmed Beşe ber-vech-i muharrer müdde‘âsını ba‘de’l-istimhâl ve’l-imhâl isbâta kādir olmayıp tahlîfe dahi tâlib olmamağla ber-vech-i muharrer ikrâr ü i‘tirâfıyla sâbit ve zâhir olan semen-i bâkī-i mezbûr üç yüz on guruş on altı parayı müdde‘î-i mezbûr Derviş Halil’e edâ ve teslîme merkūm Attâr Mehmed Beşe’ye tenbîh olunduğu huzûr-ı âlîlerine i‘lâm olundu.<br><br>Fî 22 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42348"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42350"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b223"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o570"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>