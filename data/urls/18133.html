﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 5 Numaralı Sicil (H. 983 - 984 / M. 1575 - 1576)<br>cilt: 32,&nbsp;sayfa: 94<br>Hüküm no: 114<br>Orijinal metin no: [74-1, Arapça]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Muhallefâtta yer alan Üsküblü mahallesindeki evin müzâyede ile satıldığı</b><br><br>Nakībü’l-eşrâf iken fevt olan merhûm ve mağfûrun leh Seyyid Mehter b. Seyyid Tâceddin’e kıbel-i şer‘-i şerîfden vasiyy-i mansûb olan ve müteveffâ-yı mezbûrun zevcesi Nefîse Hâtun bt. Sinan Bey kıbelinden hasm-ı şer‘î mahzarında âti’z-zikr bey‘a vekâleti bimâ hüve tarîkü’s-sübût şer‘an sâbit bulunan seyyidü’s-sâdât menba‘u’l-‘izzü’s-sa‘âdât Seyyid Şaban Çelebi b. Seyyid Abdülaziz nâm kimesne, meclis şer‘-i şerîfde, müteveffâ-yı mezbûr muhallefâtından olan, mahmiye-i Kostantıniyye mahallâtından Büyük Ayasofya câmi‘i kurbunda Üsküblü mahallesinde kâin olup, üzerinde iki oda bulunan ahırı, ikisi arasında gölgeliği, tahtânî bir odayı, su kuyusunu, anbarı ve yedi tahtânî odayı müştemil bulunan, hudûdu şarkan müteveffâ-yı mezbûr türbesine, garben Mehmed Paşa deyû meşhûr merhûm Mehmed Paşa menziline, şimâlen mezbûre Nefîse Hâtun mülküne ve cenûben hâzin-i sultânî fahrü’l-akrân Osman Ağa b. Abdurrahman mülküne müntehî olan cemî‘-i menzili cümle hukūku ve mürâfıkı ile râyicü’l-vakt üç bin tâmmü’l-vezn ve sahîhü’l-ayâr altın semen-i mu‘ayyen-i makbûzla hâfız-ı hâze’l-kitâb fahrü’l-emâcid ve’l-ekârim zahrü’l-e‘âzım ve’l-efâhim Ferruh Bey b. Abdürrahim’e bey‘ ettiğini ikrâr etti. Mezbûr Ferruh Bey kıbelinden hasm-ı şer‘î mahzarında iştirâyı ikrâra vekâleti Ali b. Abdullah ve Hüsrev b. Abdullah’ın şehâdetleri ile sâbit olan Piyâle Bey b. Abdullah, mûmâ-ileyh Ferruh Bey’in menzil-i mahdûd-i mezbûru semen-i merkūmla ondan iştirâ ettiğini vicâhen ve şifâhen ikrâr etti. Vâki‘ ikrâr tarafeynce bi’l-muvâcehe tasdîk edildi. İşbu mübâya‘a, menzil-i mezbûrun müzâyedeye tekrâr tekrâr arz edilip semenin bu rakamda karar kılmasından sonra vâki‘ oldu. Cerâ zâlike ve hurrire fî evâhiri şehri Ramazâni’l-mübârek sene selâse ve semânîn ve tis‘a mi’e.<br><br><br>Şuhûdü’l-hâl: İlyas Ağa b. Abdullah ve Kurd Bey b. Abdullah, Abdullah b. İsmail, İskender b. Abdullah, Mehmed b. Hüseyin, Himmet b. İsmail, Sefer Ağa b. Abdullah, Muzaffer Ağa b. Abdullah, Hasan Ağa b. Abdullah, Fâik Ağa b. Abdullah, Ferruh Kethüdâ b. Abdülmennân ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=18132"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=18134"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt005&bsm=glt005b094"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt005&bsm=glt005o197"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>