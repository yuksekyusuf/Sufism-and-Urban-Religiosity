﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 138 Numaralı Sicil (H.1237-1238 / M. 1821-1822)<br>cilt: 87,&nbsp;sayfa: 199<br>Hüküm no: 167<br>Orijinal metin no: [40b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden sandalcı esnafından Halebli Ceyor v. Anton’un mâlik olduğu yedi adet sandalcı destgâhını vârislerinin Karabet v. Mardıros’a sattığı</b><br><br>7 aded sandalcı gediği iki meclis olarak 1.400 guruşa mübâya‘a<br><br>Hudâvendigâr-ı esbak cennet-mekân firdevs-âşiyân merhûm Sultan Selim Han -tâbe serâhû- hazretlerinin medîne-i Üsküdar’da vâki‘ Selîmiye ismiyle müsemmâ câmi‘-i şerîfleri evkāfına merbût sandalcı destgâhlarından mâ‘adâ Âsitâne-i aliyye ve bilâd-ı selâse ve tevâbi‘lerinde vâki‘ bi’l-cümle sandalcı destgâhlarının bey‘ ü şirâ ve mu‘âmelât-ı sâiresi hüccetleri İstanbul mahkemesinden gayri mehâkimde tahrîr ü takrîr ve bir aded destgâh iki yüz guruşdan ziyâde semen ile bey‘ ü şirâ olunmak bâ-emr-i âlî memnû‘ olduğu şurût-ı mer‘iyesinden olduğuna binâen sandalcı esnâfından olup zikr olunan yedi aded destgâha mâlik iken bundan akdem hâlik olan Halebli Ceyor v. Anton nâm zimmînin verâseti zevce-i metrûkesi Varvat bt. Mardıros nâm Nasrâniye ile sulbiye kebîre kızı Antoniya ve sulbiye sagīre kızları Maziçe ve Rezerbe ve sulbî sagīr oğulları Anton ve Corci’ye ba‘de’l-inhisâr sıgār-ı mersûmûnun ve anaları ve tesviye-i emirlerine bâ-hüccet-i şer‘iye vasî-i mansûbeleri olup şahsı ta‘rîf-i şer‘î ile mu‘arrefe olan zevce-i mersûme Varvat Nasrâniye ve mersûme Antoniya Nasrâniyenin zevci ve tarafeynden husûs-ı âti’z-zikrde vekîl olduğu şahs-ı mersûmeyi bilir Kethudâ es-Seyyid el-Hâc Mehmed Emin Ağa b. es-Seyyid Mustafa ve Yiğitbaşı Ebûbekir Ağa b. Ali nâm kimesneler şehâdetleriyle ber-nehc-i şer‘î sâbit olan Sandalcı Tarosu v. Sahak nâm zimmî hâzır olduğu hâlde meclis-i şer‘-i hatîr-i lâzımü’t-tevkīrde işbu hâmilü’r-rakīm Karabet v. Mardıros nâm zimmî muvâcehesinde ikrâr-ı tam ve takrîr-i kelâm edip zevcim hâlik-i mersûm Halebli Ceyor zimmînin bâlâda zikr ve beyân olunan destgâhlardan ile’l-helâk yedinde bâ-hüccet-i şer‘iye mâlı olup ba‘de helâkihî benimle vasîleri olduğum sıgār-ı mesfûrun müvekkile-i mersûmeye mevrûs olan yedi aded destgâhı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile el-yevm semen-i misilleri idüğü zâhir olan bin dört yüz guruşa mersûm Karabet zimmîye ben bi’l-asâle ve bi’l-vekâle ve hâzır-ı mersûm bi’l-vekâle bey‘ ve temlik ve teslîm eylediğimizde ol dahi ber-vech-i muharrer iştirâ ve temellük ve tesellüm ve kabz ü kabûl ve semenleri olan meblağ-ı merkūm bin dört yüz guruşu bize def‘ ü teslîm eylediğinde biz dahi yedinden bi’l-asâle ve bi’l-vesâye ve bi’l-vekâle ahz ü kabz ve hâlik-i mersûmun defter-i kassâmına idhâl edip mebî‘-i mezkûrun tağrîr ve gabnine müte‘allika âmme-i da‘vâdan tarafeynden mersûm Karabet zimmînin ben ve hâzır-ı mersûm ancak bi’l-asâle ve bi’l-vekâle ibrâ-i âmm-ı sahîh-i şer‘î ile kabûlü hâvî ibrâ ve iskāt eylediğimizde ol dahi husûs-ı mezkûra müte‘allika kezâlik âmme-i da‘vâdan benim ve vasîleri olduğum sıgār-ı mersûmûnun ve kızım müvekkile-i mersûmenin ve vekîl-i hâzır-ı mersûmun zimmetlerini ibrâ ve iskāt ve her birimiz ber-vech-i muharrer âharın ibrâsını kabûl etmemizle fîmâ-ba‘d zikr olunan yedi aded destgâhda benim ve vasîleri olduğum sıgār-ı mersûmûnun ve kızım müvekkile-i mersûmenin kat‘a alâka ve medhalimiz kalmayup mersûm Karabet zimmînin mâl-ı müşterâsı ve hakk-ı sırfı olmuşdur dedikde gıbbe’t-tasdîki’l-mu‘teber mersûm Karabet zimmî meclis-i şer‘-i hatîr-i lâzımü’t-tevkīrde vasî-i mersûme Varvat Nasrâniye muvâcehesinde ikrâr-ı tam ve takrîr-i kelâm edip ânifen şirâen mâlik olduğum yedi aded destgâhımın beş adedini sagīr-i mersûm Anton içün bin guruşa ve iki adedini sagīr-i mersûm Corci içün dört yüz guruşa ki cem‘an bin dört yüz guruşa tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ve safka-i vâhide ile vasîleri mersûme Varvat Nasrâniyeye bey‘ ve temlik ve teslîm eylediğimde ol dahi bi’l-izni’ş-şer‘î sagīrân-ı mersûmân içün bi’l-asâle iştirâ ve temellük ve kabz ü kabûl ve semenleri olan meblağ-ı mecmû‘-ı merkūm bin dört yüz guruşu sagīrân-ı mersûmânın mâllarından bana def‘ ü teslîm eylediğinde ben dahi yedinden tamamen ahz ü kabz edip mebî‘-i mezkûrun tağrîr ve gabnine müte‘allika âmme-i da‘vâdan sagīrân-ı mersûmân ile vasîleri mersûme Varvat Nasrâniyenin zimmetlerini vasî-i mersûmenin kabûlünü hâvî ibrâ-i âmm-ı sahîh-i şer‘î ile ibrâ ve iskāt dahi etmememle fîmâ-ba‘d zikr olunan yedi aded destgâhın beş adedi sagīr-i mersûm Anton’un ve iki adedi sagīr-i mersûm Corci’nin mâl-ı müşterâları olup benim aslâ ve kat‘a alâka ve medhalim kalmamışdır dedikde gıbbe [’t-tasdîki’ş-şer‘î mâ-vaka‘a bi’t-taleb ketb olundu.]<br><br>Fî 16 Ca sene 1238.<br><br>Şühûdü’l-hâl: Molla Mahmud el-Muhzır, Molla Halil el-Muhzır, Molla Hüseyin el-Muhzır, Molla Osman el-Muhzır ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=33064"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33066"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist138&bsm=ist138b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist138&bsm=ist138o435"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>