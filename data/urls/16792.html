﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 228<br>Hüküm no: 178<br>Orijinal metin no: [45b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yusuf Çelebi’nin vasileri olduğu küçük çocukları Mehmed Emin ve Emine’ye annelerinden intikal eden pereme yerindeki hisselerini satmasına izin verilmesi</b><br><br>Medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Takyecibaşı Mahallesiʼnde sâkine iken bundan akdem vefât eden Hadice Hatun bt. Yusuf’un sadrî sagīr oğlu Mehmed Emin ile sadriye sagīre kızı Emine’nin babaları ve tesviye-i emirlerine vasîleri olan işbu bâ‘isü’l-kitâb Yusuf Çelebi b. Ahmed meclis-i şer‘-i şerîf-i enverde takrîr-i kelâm ve tâʻbir ani’l-merâm edip mahrûse-i Galata hısnı hâricinde vâki‘ merhûm ( ) Mehmed Paşa Evkāfı’ndan pereme yerine icâre-i muʻaccele ve müeccele ile vasîleri olduğum sagīrân-ı mezbûrânın vâlideleri müteveffât-ı mezbûre Hadice Hatun’un ile’l-vefât taht-ı tasarrufunda olan nısf hisse kānûn üzere sadriye kebîre kızı Fâtıma ile sagīrân-ı mezbûrân Mehmed Emin ve Emine’ye intikāl-ı âdî ile intikāl etmeğin sâlifü’z-zikr pereme yerinde olan hissesini mezbûre Fâtıma âhara ferağ murâd edip sagīrân-ı mezbûrânın hisseleri harâbe müşrif olup hâsılı harcına vefâ etmediğinden mâ‘adâ sagīrân-ı mezbûrânın nafaka ve kisveye dahi eşedd-i ihtiyâçları olmağla sagīrân-ı mezbûrânın hisseleri sûk-ı sultânîde baʻde’l-müzâyede ve inkıtâʻi’r-rağbe bedel-i misli ve ma‘rifet-i mütevellî ile âhara ferağ ve bedeli istirbâh olunmak sagīrân-ı mezbûrân haklarında her vechile enfa‘ ve evlâ olmağın sagīrân-ı mezbûrânın pereme yerinde olan hisselerini âhara ferâga kıbel-i şer‘den izin verilmek matlûbumdur dedikde vasiyy-i mezbûrun kelimât-ı meşrûhası vâkıʻa mutâbık idiği zeyl-i kitâbda muharrerü’l-esâmî Müslimîn ihbârıyla lede’ş-şer‘i’l-enver zâhir ve mukarrer olmağın hâkim-i muvakki‘-ı sadr-ı kitâb tûbâ-lehû ve hüsnü-meâb efendi hazretleri sagīrân-ı mezbûrân[ın] pereme yerinde olan hisselerini baʻde’l-müzâyede ve inkıtâʻi’r-rağbe bedel-i misli ve ma‘rifet-i mütevellî âhara ferağ ve bedeli istirbâh olunmak üzere vasiyy-i mezbûra izin vermeğin mâ-vaka‘a bi’t-taleb ketb olundu.<br><br>Fi’l-yevmi’l-ışrîn min-Zilkaʻdeti’ş-şerîfe sene semân ve hamsîn ve mi’e ve elf.<br><br>Şuhûdü’l-hâl: İsmail Bey b. Rüstem Ağa, İbrahim Çelebi b. İvaz, İsmail Ağa b. Ahmed, Halil Ağa b. İbrahim, es-Seyyid Mehmed Çelebi [b.] es-Seyyid Mustafa, es-Seyyid Ahmed Çelebi [b.] es-Seyyid Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=16791"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16793"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b228"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o451"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>