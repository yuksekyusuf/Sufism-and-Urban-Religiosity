﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 548<br>Hüküm no: 541<br>Orijinal metin no: [79a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Toros v. Avakim’in vârislerinin kendilere ait olan menzile müdahale ettiği iddiasıyla Nargileci Agop aleyhine açtıkları davada iddialarını ispat edemedikleri</b><br><br>Kocamustafapaşa’da menzil mâddesi<br><br>Ma‘rûz<br><br>İstanbul’da Kocamustafapaşa mahallesinde mütemekkin iken işbu târih-i i‘lâmdan on altı sene mukaddem hâlik olan Toros v. Avakim nâm zimmînin sulbî kebîr oğlu Kirkor nâm zimmî ile hâlik-i mesfûrun diğer oğlu olup kendiden sonra hâlik olan Asvador zimmînin sulbî kebîr oğlu Aleksan zimmî ve sulbî kebîre kızları şahısları mu‘arrefe Lusik ve Armavani Nasrâniyeler ile hâlik-i evvel mesfûrun zevcesi Antran bt. Norsis Nasrâniyeden herbiri meclis-i şer‘-i hatîrde zikir-i âtî menzile bi’l-icâreteyn mutasarrıf ve vâzı‘ü’l-yed olan derûn-ı arzuhâlde mastûrü’l-ism Nargileci Agop v. Serope nâm zimmî muvâcehesinde İstanbul’da Sulumanastır fukarâsının levazımına mevkūfe vakfın müsakkafâtından olup mârrü’z-zikr Kocamustafapaşa mahallesinde kâin ma‘lûmü’l-hudûd bir bâb menzilin nısfı mersûme Antran benim ve nısf-ı şâyi‘-i âharı dahi zevcim hâlik-i evvel mesfûr Toros zimmînin bi’l-icâreteyn iştirâken tasarrufumuzda iken benimle zevcim mesfûr sağlığında bin yüz doksan sekiz senesinde Serpohi bt. Serkiz nâm Nasrâniyeden karz aldığımız üç yüz guruş deynimiz mukābelesinde her ne zaman deyn-i mezkûru edâ eder isen menzil-i mezkûru bize redd-i ferâğ etmek üzere mersûme Serpohi Nasrâniyeye bâ-re’y-i [79b] mütevellî ferâğ ve kasr-ı yed eylediğimizde Nasrâniye-i mersûme dahi ol şartla kabûl eyledikden sonra on üç sene mürûrunda Nasrâniye-i mersûme dahi menzil-i mezkûru Artin v. Nazaret zimmîye kezâlik bâ-re’y-i mütevellî ferâğ ve kasr-ı yed edip ve mesfûr Artin zimmî dahi bin iki yüz on beş senesinde benim ve gerek evlâd-ı mersûmûnun iznimizle işbu mersûm Nargileci Agop zimmîden yedi yüz guruş karz alıp dört yüz guruşunu bize teslîm ve mâ‘adâ üç yüz guruşuna emrimizle mesfûre Serpohi Nasrâniyeye verdiği meblağ-ı merkūm üç yüz guruşa takas ve mahsûb ile istifâ ve menzil-i mezkûru bâ-re’y-i mütevellî mersûm Agop zimmîye ferâğ ve kasr-ı yed etmekle ol dahi tefevvüz ve kabûl edip ol-vechile menzil-i mezkûr meblağ-ı merkūm yedi yüz guruş mukābelesinde mersûm Agop zimmî uhdesinde ferâğ bi’l-vefâ’ tarîkıyla olmağla hâlâ meblağ-ı merkūm yedi yüz guruşu yedimizden ahz birle menzil-i mezkûru bâ-re’y-i mütevellî bize ferâğ ve kasr-ı yed etmek üzere mersûm Agop zimmîye tenbîh olunmak matlûbumuzdur deyü vakf-ı merkūm mütevellîsi Agop zimmî hâzır olduğu hâlde da‘vâ etdiklerinde mersûm Agop zimmî dahi cevâbında hâmiş-i arzuhâlde mastûr defter-i vakıfdan muhrec derkenâr ve işbu yedimde olan temessük mantûklarınca hâlik-i evvel-i mersûm Toros zimmî sağlığında zevcesi müdde‘iye-i mersûme Antran Nasrâniye ile ma‘an bin yüz doksan sekiz senesinde menzil-i mezkûru mesfûre Serpohi Nasrâniyeye bâ-re’y-i mütevellî ferâğ ve kasr-ı yed eylediklerinden sonra ol dahi on üç sene mürûrunda mersûm Artin zimmîye kezâlik bâ-re’y-i mütevellî ferâğ ve kasr-ı yed ve mersûm Artin zimmî dahi dört sene mürûrunda bana kezâlik bâ-re’y-i mütevellî ferâğ ve kasr-ı yed ben dahi tefevvüz ve kabûl eylediğimden sonra bin iki yüz on sekiz senesinde işbu müdde‘iyûn-ı mersûmûn Mahmudpaşa Mahkemesi’nde nâibü’ş-şer‘ olan mevâlî-i i‘zâmdan Hafîdzâde fazîletlü Mehmed Said Efendi huzûrunda menzil-i mezkûru vech-i meşrûh üzere benden da‘vâya tasaddî ve ol-vechile beynimizde ba‘de’l-münâza‘a beynimiz tevfîk ve ıslâh olunup ben malımdan rızâmla mesfûrûna teberru‘an dört yüz guruş verip onlar dahi ba‘de’l-kabz da‘vâ-yı mezkûrelerinin kat‘a aslı olmadığını herbiri ikrâr ü i‘tirâf edip menzil-i mezkûra ve bi’l-cümle hukūk-ı şer‘iyeye ben dahi teberru‘an medfû‘um olan meblağ-ı merkūmun istirdâdına müte‘allika âmme-i da‘vâdan herbirimiz âharın zimmetini ibrâ ve iskāt ve herbirimiz âharın ibrâsını kabûl etmişidik deyü mazmûnu takrîr-i meşrûhuna mutâbık bir kıt‘a hüccet-i şer‘iye ibrâzıyla eylediği def‘ini lede’t-tezkiye adl ve makbûlü’ş-şehâde idikleri ihbâr olunan Muhzır Ali Çelebi b. ( ) ve Muhzır Mehmed Çelebi b. ( ) nâm kimesneler şehâdetleriyle müdde‘iyûn-ı mersûmûn muvâcehelerinde vech-i vecîh-i şer‘î üzere isbât etmeğin mûcebiyle müdde‘iyûn-ı mersûmûn da‘vâ-yı mezkûreleriyle mersûm Agop zimmîye bî-vech mu‘ârazadan men‘ olunup menzil-i mezkûr kemâ-fi’s-sâbık mesfûr Agop zimmî tasarrufunda ibkā olunduğu İstanbul Mahkemesi’nden huzûr.<br><br>Fî 12 Ş sene [1]223.</p>          <br><a title="Önceki sayfa" style="text-decoration:none" href="./ayrmetin.php?idno=31948"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31950"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b548"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o594"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>