﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 239<br>Hüküm no: 272<br>Orijinal metin no: [45b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aro v. Polider’in ev ve dükkânını 71. odanın odabaşısı Mehmed Odabaşı b. Mehmed’e bey‘ bi’l-vefâ yoluyla satması</b><br><br>Mahrûse-i Galata nevâhîsinden Kapıdağı nâhiyesine tâbi‘ Erdek nâm karye sükkânından olup, hâlâ mahrûse-i Galata’da Balıkpazarı’nda sâkin Aro v. Polider nâm zimmî meclis-i şer‘-i şerîf-i enverde, Dergâh-ı âlî yeniçerilerinden Samsoncu Ağa bölüğüne mahsûs yetmiş birinci odanın odabaşısı olan fahrü’l-akrân işbu râfi‘ü’l-kitâb Mehmed Odabaşı b. Mehmed mahzarında ikrâr ve takrîr-i kelâm edip, akd-i âti’z-zikrin sudûruna değin silk-i mülkümde münselik olup, medîne-i mezbûrede vâki‘ bir tarafdan Şoğolo nâm Nasrâniye mülkü ve bir tarafdan Yuvançev v. Nikola ve tarafeyni tarîk-i âm ile mahdûd bir bâb fevkānî oda ve tahtında berber dükkânımı müştemil mülk menzilimi, bi cümleti’t-tevâbi‘ ve’l-levâhık ve kâffeti’l-menâfi‘ ve’l-merâfık mezbûr Mehmed Odabaşı’ya bey‘ bi’l-vefâ tarîkiyle yüz on beş guruşa bey‘ ve teslîm, ol dahi ber vech-i muharrer iştirâ ve tesellüm ve kabûl edip, semeni olan meblağ-ı mezbûru bana red ve teslîm ben dahi yedinden ahz u kabz eyledim dedikde, gıbbe’t-tasdîki’ş-şer‘î merkūm Aro zimmî i‘âde-i kelâm edip, vech-i mezkûr üzre bey‘ olunan menzil-i mahdûd-ı mezkûr fi’l-hakīka rehin olmağla, târih-i kitâbdan üç yüz altmış bir gün tamâmına değin meblağ-ı mezbûr yüz on beş guruşa mezbûr Mehmed Odabaşı’ya edâ müyesser olmazsa menzil-i mahdûd ile dükkân-ı mezkûru semen-i misli ile âhara bey‘ ve kabz-ı semene ve semeninden fazla kalırsa bana îsâle ve bunlar mütevakkıf olduğu umûrun küllîsine işbu hâzır bi’l-meclis mezbûr Mehmed Odabaşı’yı azl ve in‘izâlden masûne vekâlet-i devriye ile tarafımdan vekîl ve nâib-i menâb nasb ve ta‘yîn eyledim dedikde, mezbûr Mehmed Odabaşı dahi vekâlet-i mezbûreyi kabûl ve hizmet-i lâzımesini kemâ-yenbağī edâ[ya] ta‘ahhüd etmeğin, mâ vaka‘a bi’t-taleb ketb olundu. Fi’l-yevmi’s-sânî aşer min Cumâdelâhire sene 1102.<br><br><br>Şuhûdü’l-hâl: Şaban Odabaşı, Vekîl-i harc el-Hâc Mustafa, Bayrakdar İbrahim Beşe, Kâtib Mustafa Efendi.</p>          <br><a title="Önceki sayfa" style="text-decoration:none" href="./ayrmetin.php?idno=4012"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4014"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b239"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o492"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>