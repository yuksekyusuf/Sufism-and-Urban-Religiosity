﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 370<br>Hüküm no: 315<br>Orijinal metin no: [61a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sabun tüccarı Midillili Panaki’nin, ortağı Sabun Nâzırı Mehmed Ağa ile 3250 guruşa sulh olduğu</b><br><br>3250 guruşa sulh ve şirketden ibrâ<br><br>Ma‘rûz<br><br>Sabun tüccârından sahib-i arzuhâl Midillili Yanaki v. Puhla nâm zimmî meclis-i şer‘-i hatîrde şerîki olup hâlâ sabun nâzırı derûn-ı arzuhâlde mezkûru’l-ism Giridî Tiryâkizâde Mehmed Ağa b. Mustafa nâm kimesne tarafından husûs-ı âti’l-beyânda vekîl olduğu sabuncu Giridî Mustafa Ağa b. Mehmed ve Giridî Ali Ağa b. Mehmed nâm kimesneler şehâdetleriyle ber-nehc-i şer‘î sâbit olan tüccâr-ı merkūmeden Giridî Habib Ağa b. Veliyüddin nâm kimesne muvâcehesinde ben târih-i i‘lâmdan üç sene mukaddem mâlımdan yedi bin beş yüz guruş ve müvekkil-i mezbûr Mehmed Ağa dahi mâlından yedi bin beş yüz guruş ki cem‘an on beş bin guruş ifrâz ve birbirine halt ile fâide-i hâsıla beynimizde beraber iktisâm olunmak üzre sabun ticâretinde akd-i şirket ile üç sene şerîkler olup ba‘dehû fesh-i akd-i şirket-birle ben gerek re’s-i mâlımız olan meblağ-ı mecmû‘-ı mezkûr ve gerek gayrı-ez şirket kendi mâlımla cezîre-i Midilli’de vâki‘ sabunhânem derûnunda i‘mâl ve Âsitâne-i aliyyede şerîkim müvekkil-i mezbûra irsâl edip ol dahi ahz ve âhara bey‘le istihlâk eylediği sabun ile poliçe tarîkiyle bana irsâl eylediği mebâliğin hesâbını bundan akdemce tüccâr ma‘rifetiyle tarafeynin defterlerine tatbîkan hesâb-ı sahîh ile yegān yegān rü’yet eylediğimizde benim müvekkil-i merkūm zimmetinde gerek şirket ve gerek hâric-ez şirket cem‘an altı bin iki yüz kırk altı guruş alacak hakkım zuhûr etmekle meblağ-ı mezkûru şerîkim müvekkil-i merkūm Mehmed Ağa’dan taleb ederim deyü da‘vâya tesâddî etmişdim el-hâletü hâzihî muslihûn tavassutuyla beynimiz te’lîf ve tanzîm olunup ben ber-vech-i muharrer tesâddî eylediğim da‘vâmdan vekîl-i mezbûr Habib Ağa ile bi’t-tav‘ ve’r-rızâ üç bin iki yüz elli guruş üzerine sulh olduğumda ol dahi müvekkiline izâfetle bi’l-vekâle sulh-ı mezkûru ba‘de’l-kabûl bedel-i sulh-ı mezkûrdan mâ‘adâ meblağ-ı mezkûr altı bin iki yüz kırk altı guruşa varınca ziyâdesi olan iki bin dokuz yüz doksan altı guruşa ve bi’l-cümle husûs-ı şirkete ve hesâbda galat vukū‘una ve işbu târih-i i‘lâma gelince sâir beynimizde cereyân eden cemî‘ ahz ve i‘tâ ve mu‘âmelât-ı şettâ ve hukūk-ı ma‘lûme ve mechûleye müte‘allika mutlaka âmme-i de‘âvî ve kâffe-i mutâlebâtdan tarafeynden her birimiz âharın zimmetini ibrâ-i âmm-ı sahîh-i şer‘î ile bi’l-asâle ve bi’l-vekâle ibrâ ve ıskāt ve her birimiz ber-vech-i muharrer âharın asâleten ve vekâleten ibrâsını kabûl etmemizle ba‘de’l-yevm tarafeyn yedinde gerek poliçe tahvîli ve gerek evrâk-ı sâire zuhûr eder ise kat‘a amel ve i‘tibâr olunmasın deyü ba‘de’l-ikrâr ve’t-tasdîk vekîl-i mezbûr Habib Ağa ibrâdan müstesnâ bedel-i sulh-ı mezkûr üç bin iki yüz elli guruş müvekkili [müvekkil-i] mezbûrun zimmetinde müdde‘î-i mersûma sahîhan deyni olduğunu tâyi‘an ve kat‘iyen bi’l-vekâle ikrâr ve i‘tirâf etmeğin alâ-mûcib-i i‘tirâfihî bedel-i sulh-ı mezkûr üç bin iki yüz elli guruşun müdde‘î-i mersûm Yanaki zimmîye edâ ve teslîmiyle vekîl-i mezbûr Habib Ağa ilzâm olunduğu İstanbul Mahkemesi’nden huzûr.<br><br>Fî 23 Ş sene 1242<br><br>Nüshateyn</p>          <br><a title="Önceki sayfa" style="text-decoration:none" href="./ayrmetin.php?idno=33741"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33743"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b370"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o560"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>