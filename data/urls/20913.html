﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 315<br>Hüküm no: 395<br>Orijinal metin no: [58b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Yazıcı’nın annesinin mirasından, vefat eden babası Osman’da kalan alacağını miras malından alması gerektiği</b><br><br>Mahmiye-i Galata müzâfâtından kasaba-i Fındıklı’da Kazancıbaşı mahallesinde sâkin iken bundan akdem fevt olan Osman b. Sevindik’in verâseti zevce-i metrûkesi Fâtıma bt. Hasan nâm hâtuna ve sulbî kebîr oğlu Mehmed Yazıcı’ya ve sulbî oğlu Ali nâm sagīre münhasıra olduğu şer‘an zâhir oldukdan sonra bâ‘is-i hâze’l-kitâb mezbûr Mehmed Yazıcı mahfil-i kazâda sagīr-i mezbûrun tesviye-i umûruna kıbel-i şer‘den mansûb vasîsi olan Receb b. Mustafa nâm kimesne mahzarında üzerine da‘vâ ve takrîr-i kelâm edip bundan akdem müteveffât olan vâlidem Meryem Hâtun’un babam müteveffâ-yı mezbûr zimmetinde mütekarrir ve ma‘kūdun aleyh olan mihr-i müeccelinden iki bin akçe ki cem‘an vâlidem müteveffât-ı mezbûreden irsen bana intikāl eden dört bin akçe hakkım babam müteveffâ-yı mezbûrun zimmetinde kalıp hattâ meblağ-ı mezbûr zimmetinde bana vâcibü’l-edâ deyni olduğunu fevtinden mukaddem kemâl-i sıhhatde iken şuhûd mahzarında ikrâr etmeğin hâlâ meblağ-ı mezbûru muhallefât-ı merkūmeye bi’l-vesâye vaz‘-ı yed eden vasiyy-i mezbûrdan taleb ederim, suâl olunup alıverilmesi matlûbumdur dedikde gıbbe’s-suâl ve akībe’l-inkâr müdde‘î-i mezbûr müdde‘âsını mübeyyine beyyine taleb olundukda udûl-i ricâlden Ahmed Efendi b. Şaban el-İmâm ve Receb b. Ramazan nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ müdde‘î-i mezbûrun vâlidesi olup bundan akdem müteveffât olan Meryem Hâtun’un zevci müteveffâ-yı mezbûr zimmetinde mütekarrir olan mihr-i müeccelinden iki bin akçe cem‘an müdde‘î-i mezbûr vâlidesi merkūmeden irsen intikāl [59a] dört bin akçe oğlu mezbûra zimmetinde vâcibü’l-edâ ve lâzımü’l-kazâ deyni olduğunu müteveffâ-yı mezbûr Osman fevtinden mukaddem kemâl-i sıhhatde iken bizim huzûrumuzda ikrâr ve bizi işhâd eyledi. Biz bu husûsa bu vech üzre şâhidleriz ve şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyet-i şerâiti’l-kabûl şehâdetleri makbûle oldukdan sonra meblağ-ı mezbûrdan küllen ve ba‘zan ahz [ve] istîfâ ve hibe ve turuk-ı şer‘iyyeden bir vechile müteveffâ-yı mezbûrun zimmetini ibrâ ve iskāt etmediğine müdde‘î-i merkūma yemîn teklîf olundukda ol dahi [alâ] hasebi’l-mes’ûl yemîn billâhi’l-aliyyi’l-azîm etmeğin mûcebiyle meblağ-ı merkūmu müdde‘î-i mezbûra edâ ve teslîme vasiyy-i mezbûra tenbîh birle mâ vaka‘a bi’t-taleb ketb olundu. Fi’l-yevmi’s-sânî min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mehmed Beşe b. ( ), Mustafa b. Receb, Musa b. İbrahim, Emrullah b. Mehmed, Âbidin b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=20912"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20914"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b315"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o432"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>