﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 434<br>Hüküm no: 241<br>Orijinal metin no: [85b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İftarlara davetsiz gidilmemesi</b><br><br>Bilâ-da‘vet iftârdan men‘ fermânı<br><br>İstanbul kādısı fazîletli efendi<br><br>Cümleye ta‘rîfden müstağnî olduğu üzere cemî‘ zamânda telef ü serefden mücânebet muktezâ-yı diyânetden olmak ve husûsuyla hemîşe-iftâr-ı hayriyet-âsâr-ı hazret-i pâdişâhî dahi hüsn sûretle tanzîm-i ahvâl-i bendegân ve ibâda masrûf buyrulmak hasebiyle lillâhi’l-hamd ve’l-minne asr-ı bâhiru’n-nasr-ı cenâb-ı şehinşâhîde her bir mevâd vech-i hüsn ve nizâm-ı müstahsen üzere sûret-pezîr olmuş ve olmakda olup ancak bir vakitden beri Ramazan-ı şerîflerde âdet olan iftâr tekellüfâtı dahi râddesini aşıp şöyle ki işbu iftâr keyfiyeti sûret-i zâhirde tekîd-i müvâlât zımnında gibi ise de zamânece ma‘nen ıztırârı ve resm hükmüne girerek da‘vetli ve da‘vetsiz herkes birbirine gitmekde ve bu sûret ise hem sâhib-i hâneye ve hem de misâfire beyhûde yere mûcib-i külfet ve zahmet olmakda olduğu meşhûd ve ma‘a-hâzâ da‘vete icâbet emr-i mesnûn olduğu missillü bilâ-da‘vet bir mahalle azîmet dahi şey’-i mekrûh olduğundan fazla Ramazan-ı mağfiret-nişan eyyâm-ı sâireye mikyas olmayıp nûr-i îmân ile münevverü’l-kulûb olan bi’l-cümle müminîn-i muvahhidînin her vakitden ziyâde cevâmi‘-i şerîfe ve hânelerinde salât-ı mefrûza ve tilâvet-i Kur’ân ve sâir ibâdet ü tâ‘ât-ı cenâb-ı rabb-i mennâna muvâzabet-birle bu makūle tekellüfât-ı dünyeviyeyi fâide ile tazyî‘-i evkāt-ı mübârekeden mübâ‘adet edecek zamân idüğü bedîhî ve rû-nümûd olup hattâ bu cihetle geçen senelerde mukaddime olarak Bâbıâlî ve Bâb-ı fetvâ-penâhîde resm-i iftârları terk olunmuş ve bu bâbda herkesi mesârifât-ı zâideden vikāyeten bu maddenin dahi ta‘mîmi münâsib görülmüş olduğundan bi-mennihî te‘âlâ fîmâ-ba‘d Ramazan-ı şerîflerde vüzerâ-i izâm ve ulemâ-yı kirâm ve ricâl-i Devlet-i aliyye-i ebed-kıyâm ve sâir hâs ve âmmın zinhâr bilâ-da‘vet iftâra azîmet tekellüfünü ihtiyâr etmemesi ve ba‘zı zî-kudret kimesneler civârlarında bulunan talebe-i ulûm ve sâir şâyeste-i ikrâm olanları hânelerine celb ve da‘vet ve it‘âm etmelerine diyecek olmayıp ancak bilâ-da‘vet beledinize sıklet ve bâr olmamak husûsu irâde-i seniyye-i şâhâne iktizâsından olarak sûret-i hâl îcâb edenlere bildirilmiş olmağla siz dahi keyfiyeti mahalleleri ahâlîsine lâyıkıyla tefhîm etmek üzere bi’l-cümle eimme-i mahallât telkīn ve ifâde-birle ber-minvâl-i meşrûh bu husûsun ilâ-mâşâallâhu te‘âlâ herkesin beyninde düstûrü’l-amel tutulması husûsuna mübâderet eyleyesin deyü<br><br>Fî 19 Ş sene 1245</p>          <br><a title="Önceki sayfa" style="text-decoration:none" href="./ayrmetin.php?idno=34147"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34149"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b434"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o475"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>