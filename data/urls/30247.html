﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 86<br>Hüküm no: 45<br>Orijinal metin no: [12b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ölen Serkiz v. Kigork’un vârislerinin Yedikule dışındaki fırın ve değirmendeki hisseleri hususunda diğer bir vâris Agisa v. Manas ile ibralaştıkları</b><br><br>Sulh-ı fırın ve değirmen hâric-i Yedikule<br><br>Mahmiye-i İstanbul’da Kâtibkasım Mahallesi’nde mütemekkin iken bundan akdem hâlik olan Serkiz v. Kigork nâm zimmînin verâseti li-ebeveyn kız karındaşları Aranohi ve Melak ve İskohi nâm Nasrâniyelere münhasıra olduğu ba‘de’t-tahakkukı’ş-şer‘î mersûmetân Melak ve İskohi taraflarından husûs-ı âti’l-beyânda ber-vech-i câ’î da‘vâ ve sulh ve ibrâya vekîlleri olduğu mersûmetânın şahıslarını bi’l-ma‘rifeti’ş-şer‘iyye ârifân Sahak v. Agop ve Mıgırdıc v. Avanes nâm zimmîler şehâdetleriyle şer‘an sâbit ve mütehakkık olan mersûme İskohi Nasrâniyenin sadrî kebîr oğlu Kigork v. Bogos nâm zimmî meclis-i şer‘-i hatîr-i lâzımü’t-tevkīrde hâlik-i mersûm Serkiz’den sonra hâlike olan mersûme Aranohi’nin zevci hâmil-i hâze’l-vesîka Agisa v. Manas nâm zimmî muvâcehesinde bi’l-vekâle ikrâr-ı tâm ve takrîr-i kelâm edip mahmiye-i merkūmede Yedikule hâricinde vâki‘ bir bâb ekmekci fırını ve ona merbût ittisâlinde [kâin] altı horoslu bir bâb değirmen derûnunda mevcûde beyne’l-hiref gedik ta‘bîr olunur yirmi dört bargir ve sâir âlât-ı lâzıme-i ma‘lûmenin iki re’s bargir ile on dokuz mıhı mersûm Serkiz zimmînin hayatında ile’l-helâk yedinde mülkü ba‘de helâkihî üç sehim i‘tibâriyle birer sehmi müvekkiletân-ı mersûmetân Melak ve İskohi Nasrâniyelerden her birine ve bir sehmi mesfûr Agisa’nın zevcesi hâlike-i mersûme Aranohi’ye mevrûs oldukdan sonra mersûm Agisa zevcesi hâlike-i mersûmenin bir sehim hissesi olmak tekarrübiyle sâlifü’z-zikr iki re’s bargir ve on dokuz mıhın mecmû‘unu bin yüz seksen dört senesi Recebi’l-ferdi’nin onuncu günü târihinden beri bi-gayr-ı hakkın müstakillen zabtetmekle, mârrü’z-zikr iki re’s bargir ve on dokuz mıhdan müvekkiletân-ı mersûmetânın birer sehim hisse-i irsiyelerini bundan akdem mersûm Agisa zimmîden bi’l-vekâle taleb ve da‘vâ eylediğimde, beynimizde münâza‘ât-ı kesîre ve muhâsemât-ı şedîde cereyân etmişidi. El-hâletü-hâzihî mersûm Agisa zimmî zikrolunan iki re’s bargir ve on dokuz mıhın bir re’s bargir ile dokuz-buçuk mıhını müvekkiletân-ı mersûmetân içün bi-tarîkı’s-sulh bana def‘ ü teslîm eylediğinde, ben-dahi bi’l-vekâle yedinden tesellüm ve ahz ü kabz ve kabûl edip mâ‘adâsına ve târih-i mezkûrdan işbu târih-i kitâba gelince iktizâ eden icâre ve fâiz mutâlebesine ve bi’l-cümle husûs-ı mezbûra müte‘allika âmme-i da‘vâdan ben mesfûr Agisa zimmînin zimmetini ibrâ-i âm ile ibrâ ve ıskāt eylediğimde, ol dahi müvekkiletân-ı mersûmetân içün bana def‘ ü teslîm eylediği mârrü’z-zikr bir re’s bargir ve dokuz-buçuk mıha ve bi’l-cümle husûs-ı merkūma müte‘allika kezâlik âmme-i da‘vâdan müvekkiletân-ı mersûmetân Melak ve İskohi Nasrâniyelerin zimmetlerini ibrâ-i âm ile ibrâ ve ıskāt edip ve her birimiz bi’l-asâle ve bi’l-vekâle âharın ibrâsını kabûl eyledik dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî-gurreti Recebi’l-ferd sene [1]193.<br><br>Şuhûdü’l-hâl: Mehmed Ağa b. Abdullah, Yiğitbaşı Ahmed, İsmail Çelebi b. Ali, Bedirzâde Molla Ali b. ( ), el-Hâc Mustafa, Pelav-oğlu Abram v. Kasber, Vartan v. Toma, Semerci-oğlu Agop, Ayazmalı Serkiz.</p>          <br><a title="Önceki sayfa" style="text-decoration:none" href="./ayrmetin.php?idno=30246"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30248"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b086"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o345"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>