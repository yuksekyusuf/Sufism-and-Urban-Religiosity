﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 299<br>Hüküm no: 317<br>Orijinal metin no: [49a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Âşir Ağa Vakfı’nın Fâtıma bt. İbrahim’deki alacağının kefil Mustafa Çelebi b. Mustafa’dan tahsil edildiği</b><br><br>Ashâb-ı hayrâtdan merhûm Âşir Ağa vakfına bi’l-fi‘l mütevellî olan bâ‘isü hâze’l-kitâb Hüseyin Ağa b. Kenan meclis-i şer‘-i şerîf-i enverde mahmiye-i İstanbul’da Ali Fakīh mahallesinde sâkin Mustafa Çelebi b. Mustafa mahzarında üzerine da‘vâ ve takrîr-i kelâm edip işbu hâzır bi’l-meclis Fâtıma bt. İbrahim nâm hâtun zimmetinde mütevellî olduğumuz vakf-ı mezbûr malından altmış esedî guruş edâsı lâzım deyni olup mukābelesinde işbu yedimde olan istiğlâl hücceti nâtık olduğu üzre mahalle-i mezbûrda vâki‘ lede’l-ahâlî ve’l-cîrân ma‘lûmü’l-hudûd menzilini bi tarîki’l-istiğlâl bana irhân ve teslîm ben dahi irtihân ve kabz eylediğimden sonra yine mütevellî-i mezkûr bir senesi dokuz guruş ücret ile ba‘de’l-istîcâr merkūm Mustafa Çelebi asl-ı mâl-ı mezbûru ve ücret-i menzili emr ve kabûlü hâviye kefâlet-i sahîha-i şer‘iyye ile kefîl ve işbu hüccet-i şer‘îde ketb ve terkīm olunmağın hâlâ mezbûr Mustafa Çelebi’ye suâl olunup asl-ı mâl-ı mezbûr ile târih-i kitâba gelince şer‘an lâzım gelen âharından müctemi‘a olan üç buçuk guruş ki cem‘an yetmiş üç buçuk guruş ki bi hükmi’l-kefâle mezbûr Mustafa Çelebi’den alıverilmesi matlûbumdur deyû mazmûnu min külli’l-vücûh takrîr-i meşrûhunu mutâbık deyn-i mezbûr-ı mezkûr Mustafa Çelebi’nin kefâletini nâtık hüccet-i şer‘iyye dahi ibrâz etmeğin gıbbe’s-suâl mezbûr Mustafa Çelebi cevâbında fi’l-hakīka asl-ı mâl-ı mezbûr bedel-i ücret-i mezkûrdan müctemi‘a olup mezkûr Fâtıma’nın vakf-ı mezbûreye zimmetinde edâsı lâzım gelen yetmiş üç buçuk guruş emr ve kabûlü hâviyeye kefâlet-i sahîha-i şer‘iyye ile kefîl olmağla bi hükmi’l-kefâle meblağ-ı mezbûru zimmetinde edâsı lâzım geldiğini tav‘an ikrâr ve i‘tirâf etmeğin alâ mûcebi i‘tirâfihî meblağ-ı mezbûru mütevellî-i mezbûr meclis-i şer‘de merkūm Mustafa Çelebi mahzarında ikrâr ve i‘tirâf edip zimmetini edâya hükm-i şer‘î lâhık olan meblağ-ı mezbûru kefâletine binâen mezkûr Mustafa Çelebi yedinden vakıf için bi’t-tevliyye ahz u kabz ve tesellüm eyledim dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’l-hâmis ve’l-ışrîn min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Mustafa Çelebi b. Abdurrahman, Mustafa Çelebi b. Ahmed, İbrahim b. Ahmed, Mustafa [b.] Tevekkül. </p>          <br><a title="Önceki sayfa" style="text-decoration:none" href="./ayrmetin.php?idno=3260"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3262"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b299"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o738"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>