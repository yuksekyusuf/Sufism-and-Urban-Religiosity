﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 199<br>Hüküm no: 188<br>Orijinal metin no: [37a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sancakbeyi es-Seyyid Ali Bey’in Alâiye İskelesi ve Manavgat hasları mukataalarının iltizâmını iki yıl zabtettiği, üçüncü yıla ait tahsilatı yapmadığı</b><br><br>Atabe-i aliyye-i Sultâniyye’de hâlâ başdefterdâr kāimmakāmı olan emîrü’l-ümerâʼi’l-kirâm kebîrü’l-küberâʼi’l-fihâm sâhibü’l-izzi ve’l-ikbâl âmirü’l-hazâin bi-ahseni’l-a‘mâl, zü’l-kadri’l-bâzih ve’ş-şerefi’ş-şâmih Mehmed Paşa -dâme ikbâlühû- dîvân-ı refî‘ü’l-bünyân-ı sultânî -dâme medâren li’l-emni ve’l-emân- sâbıkā Alâiye sancağı beyi olan fahrü’l-ümerâ’i’l-kirâm zahrü’l-küberaʼi’l-fihâm es-Seyyid Ali Bey b. el-merhûm Mahmud Paşayı mahfil-i şer‘-i hatîrde ihzâr ve üzerine da‘vâ edip bundan akdem Alâiye iskelesi ve Manavgat hasları ve tevâbi‘i mukāta‘âlarını bin otuz iki Cemâziyelevvelinin sekizinci gününde vâkı‘ olan Mart ibtidâsından üç yıla altı yük elli bin akçeye müşârun-ileyh es-Seyyid Ali Bey’in adamlarından Ahmed nâm kimesneye iltizâm edip müşârun-ileyh es-Seyyid Ali Bey ber-vech-i kefâle nâzır ve kābız-ı mâl olup târîh-i kitâba gelince iki sene mukāta‘ât-ı mezbûreyi zabt etmeğin bir senenin muhâsebesi Âsitâne-i sa‘âdet’ten görülüp kıste’l-yevm mûcebince zimmetine lâzım gelen bir yıllık iki yüz on altı bin yedi yüz akçeyi hazîne-i âmireye teslîm etmiş, ikinci senenin dahi mahsûlüne vaz‘-ı yed edip kabz etmekle makbûzu olan iki yüz on altı bin yedi yüz akçeyi dahi mîrî içün taleb ederim dedikde gıbbe’s-suâl müşârun-ileyh es-Seyyid Ali Bey cevâbında fi’l-vâkı‘ bundan akdem vech-i meşrûh üzere mukāta‘ât-ı mezbûreyi mezbûr Ahmed ve tarîh-i mezbûrdan üç yıla meblâğ-ı mezbûra iltizâm edip ve ben zikr olunan Alâiye sancağı üç sene tamâmına değin üzerimde olup âhara tevcîh olunmamak üzere ber-vech-i kefâle nâzır ve kābız-ı mâl olup dokuz ay zabt eylediğimden sonra mukāta‘ât-ı mezbûre Anadolu cânibine serdâr olan vezîr-i mükerrem Mahmud Paşa hazretleri tarafından yirmi bin akçe ziyâde ile muhassılü’l-emvâl Bekir Paşa’ya deruhde olunup livâ-yı mezbûr müşârun-ileyhe tevcîh olunup emr-i şerîf-i âlîşân ile gelip zabt etmeğin ben kasr-ı yed eylediğimden sonra Âsitâne-i sa‘âdet’de yine bir senenin muhâsebesini verip kıste’l-yevm mûcebince iki yüz on altı bin yedi yüz akçeyi hazîne-i âmireye teslîm eyledim. Bin otuz üç senesi mahsûlüne vaz‘-ı yed etmedim ve sene-i mezbûre mahsûlünden bir akçe ve bir habbe kabz etmedim deyü kelimât-ı meşrûhasına mutâbık vech-i meşrûh üzere mukāta‘a-i merkūme müşârun-ileyh Bekir Paşa’ya tevcîh olunduğunu nâtık sûret-i emr-i şerîf ibrâz eyledikde mûmâ-ileyh Mehmed Paşa hazretleri dahi fi’l-vâkı‘ mukāta‘ât-ı mezbûre ve livâ-yı mezbûr müşârun-ileyh Bekir Paşa’ya tevcîh olunduğu vâki‘dir. Lâkin mezbûr es-Seyyid Ali Bey yine sene-i mezbûrenin Mart mahsûlüne ve sâir mahsûle bir tarîkle vaz‘-ı yed edip kabz etmişdir deyip merkūm es-Seyyid Ali Bey bir akçe kabz etmedim deyü inkâr edip müşârun-ileyh Mehmed Paşa husûs-ı mezbûru vech-i şer‘î üzere isbâta kādir olamayıp ve müşârun-ileyh es-Seyyid Ali Bey mukāta‘ât-ı mezbûre mahsûlünden bin otuz üç senesinde bir akçe ve bir habbe kabz etmeyip ve âhar kimesne yedinden kendüye bir akçe ve bir habbe vâsıl olmadığına yemîn billâhi’l-aliyyi’l-a‘lâ etmeğin mâ-vaka‘a bi’t-taleb ketb olundu.<br><br>Hurrire fî-evâsıtı şehri Ramazân.<br><br>Şuhûdü’l-hâl: Umdetü’l-emâsil ve’l-akrân Mehmed Ağa muhzır-ı sadr-ı âli, Ömer Ağa b. Mehmed çavuş el-müteferrika eş-şehîr bi-Bağdâdîzâde, Ahmed Ağa b. Abdülmennân reîsü’l-muhzırîn, zahrü’l-kuzât Mevlânâ Ali Efendi, umdetü’l-ulemâi’l-kirâm Mevlânâ Ali Efendi b. Abdürrahim, Mevlânâ Abdullah Efendi el-müderris, Mustafa Beşe çukadar, Ahmed Bey b. el-cündî, Mehmed çavuş-ı selâm-ı hazret-i İbrahim Paşa, Mehmed Bey b. el-Hâc İbrahim es-serrâc-ı Sultânî, Ahmed Ağa emîn-i ağnâm-ı hâssa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39479"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39481"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o401"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>