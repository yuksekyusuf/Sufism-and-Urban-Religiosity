﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 232<br>Hüküm no: 232<br>Orijinal metin no: [33b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Efendi b. Mehmed’in sağlığında oğlu Ahmed’i Hüseyin Beşe b. Mustafa’daki ve ve sâir eşyaları alıp diğer vârislere ulaştırmak üzere vasi tayin ettiği</b><br><br>Fi’l-asl vilâyet-i Anadolu’da Trabzon sancağında vâki‘ Of kazâsına tâbi‘ Alano nâm karye ahâlîsinden olup mahmiye-i İstanbul’da Kırkçeşme Medresesi’nde mütemekkin iken dört ay mukaddem vefât eden Mustafa Efendi b. Mehmed b. Süleyman’ın verâseti karye-i mezbûrede sâkine Ümmügülsüm bt. Mehmed nâm hâtuna ve sulbî kebîr oğlu Ahmed’e ve sagīre oğulları Hasan ve Mehmed ile sulbiye kebîre kızı Âişe’ye ve sagīre kızı Fâtıma’ya münhasıra olduğu lede’ş-şer‘i’l-enver zâhir ve mukarrer oldukdan sonra işbu râfi‘u’l-kitâb mezbûr Ahmed meclis-i şer‘de mahrûse-i Galata’da sandıkcı tâifesinden Hüseyin Beşe b. Mustafa mahzarında üzerine da’vâ ve takrîr-i kelâm edip babam müteveffa-yı mezbûr Mustafa Efendi hâl-i hayâtında vefâtından on beş gün mukaddem ben bi-emri’llâhi te‘âlâ dâr-ı fenâdan sarây-ı bekāya intikāl ve irtihâl eylediğimde benim için sulbî kebîr oğlum Ahmed vasiyy-i muhtâr olup bu tarafda mevcûd bulunan mecmû‘ eşyâmı ahz u kabz ve karye-i mezbûrede sâkinler olan vereseme îsâl eyleye deyü kabûlüme mevkūfe beni vasiyy-i muhtâr nasb ve ihtiyâr ve ba‘dehû bana i‘lâm ve ihbâr olundukda ben dahi vesayet-i merkūmeyi kabûl eylediğimden sonra musırran alâ îsâ’ vefât etmeğle babam müteveffâ-yı mezbûr hayâtında mezbûr Hüseyin Beşe’ye eşyâ-i memlûkesinden alâ tarîki’l-emâne def‘ u teslîm eylediği bir sanduka içinde mevcûd kırk cild kitâb ile bir döşek ve bir beyaz yağmurluğu mezbûr Hüseyin Beşe’den bi’l-vesaye taleb ederim suâl olunsun dedikde gıbbe’s-suâl mezbûr Hüsein Beşe cevâbında fi’l-vâki‘ müdde‘î-i mezbûrun babası müteveffâ-yı mezbûr bir sanduka içinde kırk cild kitâb ile bir döşek ve bir beyâz yağmurluğu alâ-tarîki’l-emâne def‘ u teslîm etmeğle eşyâ-i mezkûre yedinde olduğunu ve müteveffâ-yı mezbûrun verâseti karye-i mezbûrede sâkinler olan verese-i mezkûresine münhasıra olduğunu ikrâr lâkin müdde‘î-i mezbûrun ber-vech-i muharrer vesayet-i mezkûresini inkâr edicek müdde‘î-i mezbûrdan ber-vech-i muharrer müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden olup tüccâr tâifesinden Hüseyin Beşe b. Mehmed ve Çilingir Mustafa b. İsmail nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ işbu müdde‘î-i mezbûrun babası müteveffâ-yı mezbûr Mustafa Efendi b. Mehmed b. Süleyman vefâtından on beş gün mukaddem ben bi-emri’llâhi te‘âlâ vefât edersem müdde‘î-i mezbûr için sulbî kebîr oğlum Ahmed vasiyy-i muhtârım olup bu tarafda mevcûd bulunan mecmû‘ eşyâmı ahz u kabz <<ve eşyâ-i mezbûr>> ve karye-i mezbûrda sâkinler olan vereseme îsâl eyleye deyü mezbûr Ahmed’i bizim huzûrumuzda kabûlüne mevkūfe vasiyy-i muhtâr nasb ve ihtiyâr ve ba‘dehû oğlu mezbûra i‘lâm ve ihbâr olundukda ol dahi vesayet-i mezbûreyi kabûl eyledikden sonra mezbûr Mustafa Efendi musırran alâ îsâ’ihî vefât eyledi bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ-vaka‘a bi’l-ibtigā ketb olundu.<br><br>Fi’l-yevmi’r-râbi‘ min-Zilka‘deti’ş-şerîfe sene 1137.<br><br>Şuhûdü’l-hâl: Salih Çelebi b. el-Hâc Mustafa, Hasan Beşe b. Mustafa, Ömer Beşe b. Osman, Mehmed b. Hasan, Ahmed b. Ebûbekir, Ahmed b. Hasan, İbrahim Çelebi b. Muharrem. </p>          <br><a title="Önceki sayfa" style="text-decoration:none" href="./ayrmetin.php?idno=21970"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21972"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b232"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o448"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>