﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 349<br>Hüküm no: 235<br>Orijinal metin no: [48b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun bt. Hacı Hafız Ali’nin tütüncü dükkânı hisselerini Hacı Haydar Ağa b. Abdullah’a satması</b><br><br>Tütüncü mübâya‘ası<br><br>Kezâlik mahmiye-i İstanbul’da Zeyrek kurbünde Hızır Bey mahallesinde sâkin iken bundan mukaddem vefât eden kabahasırcı esnâfından el-Hâc Mustafa Ağa b. Mehmed bin Abdullah’ın verâseti zâhirde zevce-i menkûha-i metrûkesi Emine Hatun bt. el-Hâc Hafız Ali’den gayri vâris ve vârisesi olmamağla bi’l-cümle terekesinin rub‘u zevce-i mezbûre Emine Hatun’a ve selâse-i erbâ‘ı cânib-i beytü’l-mâla âid ve râci‘ olduğu lede’ş-şer‘i’l-enver zâhir ve mütehakkık oldukdan sonra zâtı ta‘rîf-i şer‘î ile mu‘arrefe olan mezbûre Emine Hatun meclis-i şer‘-i hatîrde esnâf-ı merkūmeden bâ‘isü’l-kitâb el-Hâc Haydar Ağa b. Abdullah mahzarında tütüncü esnâfının kethüdâsı el-Hâc Mehmed Abdüllatif Efendi b. İsmail ile duhân tüccârından mazbûtü’l-esâmî on nefer müslim ve beş nefer hıristiyan lonca ihtiyârları taraflarından mürsel kethüdâ vekîli Ahmed Efendi Efendi b. Osman hâzır olduğu halde ikrâr-ı tâm ve takrîr-i kelâm edip mahmiye-i mezkûrede At pazarı civârında Destgâhcılar içinde berber ve sucu dükkânları beynlerinde kâin Eshâm Muhâsebesi kaleminde Salih Ağa ismine mukayyed şehriye yüz para kirâ-yı kadîmelü bir bâb tütüncü dükkânı derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûmenin dört sehm i‘tibârıyla üç sehm hisse-i şâyi‘ası benim ve bir sehm hisse-i şâyi‘ası dahi zevcim müteveffâ-yı mezbûr el-Hâc Mustafa Ağa’nın hayâtında ile’l-vefât yedimizde olup bin iki yüz altmış iki senesi Muharremi’nin yedinci günü târihiyle müverraha ve ol târihde Dârü’l-hilâfeti’l-aliyye kādısı olan sudûr-ı izâmdan Sirozîzâde semâhatlü es-Seyyid Mehmed Tahir Efendi hazretlerinin imzâ ve hatemini hâviye işbu bir kıt‘a hüccet ve bin iki yüz yetmiş beş senesi Rebî‘ülâhiri’nin beşinci günü târihiyle müverraha ve ol târihde dârü’s-saltanati’s-seniyye kādısı olan sudûr-ı izâmdan semâhatlü Mustafa Asım Efendi hazretlerinin imzâ ve hatemini hâviye işbu diğer bir kıt‘a hüccet-i şer‘iyye ve kethüdâ-yı mûmâ-ileyhin takdîm eylediği bir kıt‘a ilmühaber mantûklarınca yedimizde mülk ve hakkımız olup ve zevcim mezbûr el-Hâc Mustafa Ağa vefât etdikde âlât-ı gedik-i mezkûrdan ber-minvâl-i muharrer mâlik olduğu bir sehm hisse-i şâyi‘asını rub‘ hisse-i şâyi‘ası bana mevrûs ve selâse-i erbâ‘ hisse-i şâyi‘ası dahi cânib-i beytü’l-mâla âid ve râci’ olmağla ben âlât-ı gedik-i mezkûrdan akd-i âti’z-zikrin sudûruna değin ber-vech-i muharrer mâlike olduğum üç sehm hisse-i şâyi‘a-i mezkûr ile bir sehm hisse-i şâyi‘a-i mezkûreden dahi kezâlik mâlike olduğum rub‘ hisse-i şâyi‘amı tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile dört bin guruşa mezbûr el-Hâc Haydar Ağa’ya bey‘ ve temlîk ve vech-i lâyıkıyla teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl etdikden sonra semeni olan meblağ-ı merkūm dört bin guruşu tamâmen bana def‘ u teslîm ben dahi yedinden bi’t-tamâm ve’l-kemâl ahz u kabz eyledim ba‘de’l-yevm âlât-ı gedik-i mezkûrun üç sehm hisse-i şâyi‘asıyla bir sehm hisse-i şâyi‘asının rub‘ hisse-i şâyi‘a-i mezkûresinde benim aslâ ve kat‘â alâka ve medhalim kalmayıp mezbûr el-Hâc Haydar Ağa’nın mülk-i müşterâsı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 6 Ramazan sene 1279<br><br>Şuhûdü’l-hâl: Eş-şahidune’s-sabıkūn</p>          <br><a title="Önceki sayfa" style="text-decoration:none" href="./ayrmetin.php?idno=35909"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35911"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b349"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o375"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>