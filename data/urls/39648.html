﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 333<br>Hüküm no: 356<br>Orijinal metin no: [69b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Koca Mustafa Paşa yakınlarında Bezzazistan Kethüdası Hoca Hüsrev’in bina ve vakf eylediği Bazergan Tekkesi’yle ilgili vakıf şartlarının vâkıf tarafından değiştirilmesi</b><br><br>Ta‘allaka bi-mâ fihi alemu’l-fakīru ileyh sübhânehû Mustafa b. Mehmed el-Kādî bi-askeri Anadolu -ufiye anhümâ-<br><br>Cerâ indî bi-mâ fihi ve sadare’l-hükmü minnî hasbemâ yahvihî ve ene efkaru’l-verâ Şeyh Mehmed b. Mustafa el-meʼmûr bi-istimâ‘i’l-umûri’ş-şer‘iyyeti’l-askeriyye min-kıbeli men kabile minhü’l-emr.<br><br>Vesîkatü nâibi’l-fakīr ileyh sübhânehû Mehmed b. Abdülganî el-Kādî bi-askeri Rumeli -ufiye anhümâ-<br><br>Hamd-i mü’ebbed ve şükr-i muhalled ol melik-i müte‘al ve kādir-i zü’l-celâl hazretlerinin dergâh-ı akdes ve bârgâh-ı mukaddeslerine ref‘ olunur ki, zât-ı bî-misâlinde tahavvül ve intikāl muhâl ve mülkünde tegayyür ve tebeddül adîmü’l-ihtimâldir ve’s-salâtü ve’s-selâm ol seyyid-i enâm ve sened-i havâs ve avâm pîşvâ-yı kül reh-nümâ-yı sübül hazretlerinin merkad-ı münevver ve meşhed-i mu‘attarına ihdâ olunur ki onun dîn-i metîni ilâ inkırâzi’ş-şühûr ve’s-sinîn tağyîr ve tebdîlden mu‘arrâ ve şer‘-i şerîfi nesh ve tahvîlden sâlim ve müberrâdır ve bakiyye-i nakiyye-i selâm âl ve evlâd-ı kirâm ve ashâb ve ahbâb-ı zevi’l-ihtirâm ve hulefâ-i râşidîn ve tâbi‘în ve tebe‘a-i tâbi‘în hazerâtının meşâhid-i aliyyelerine nisâr olunur ki her biri zevâid-i âliye-i dîn-i metîn içre “bi-eyyihim iktedeytüm ihtedeytüm” mûcebince sadr-nişîn bir şeyh-i nâm-dâr ve hânkāh-ı safvet-penâh-ı yakīn içre bir mürşid-i kâmil-i celîlü’l-mikdârdır aleyhim rıdvânullâhi’l-meliki’l-allâm mâ teğayyeretü’ş-şühûr ve’l-a‘vâm ve ba‘d işbu kitab-ı hâlî ani’l-irtiyâbı ketb ve tahrîre dâ‘î-i âdî ve bu sakk-ı ârî ani’ş-şekki tesvîd ve tastîre bâ‘is ve bâdî budur ki, husûs-ı âti’z-zikrin istimâ‘ı için Dârü’s-saltanati’s-seniyye mahmiye-i Kostantıniyye’de Koca Mustafa Paşa Câmi‘-i şerîfi kurbünde vâki‘ Bâzergân Tekyesi demekle ma‘rûfe ol zâviyeye varılıp mahzar-ı eşrâf ve e‘âlîde akd-i meclis-i âlî olundukta ulemâ-i kirâmdan Mevlânâ Muhyiddin Efendi b. Muslihiddin mahfil-i şer‘-i mübîn-i râsihu’l-erkân ve meclis-i dîn-i metîn-i şâmihü’l-bünyânda zâviye-i mezbûrede bundan akdem şeyh ve seccâde-nişîn iken kûşe-gîr-i huld-i berîn olan fahrü’l-meşâyihi’l -vâsılîn zahrü’l-etkıyâi’l-kâmilîn menba‘ü’l-ilm ve’l-irfan merhûm ve mağfûrün-leh Şeyh Ramazan Efendi’nin halîfesi olup hâlâ zâviye-i mezbûrede şeyh olan kıdvetü’l-meşâyihi’l -kirâm Abdi Efendi b. Mahmud ve zâviye-i mezbûra evkāfına bi’l-fi‘il kāimmakām-ı mütevellî olan Mustafa b. Mehmed muvâcehelerinde üzerlerine takrîr-i da‘vâ edip işbu zâviye-i mezbûru bundan akdem Eski Bezzâzistân Kethüdâsı olan merhûm Hoca Hüsrev nâm sâhibü’l-hayr binâ edip levâzım ve mühimmâtı için vakf eylediği evkāf-ı müseccelesi gallesinden vakfiye-i ma‘mûlün-bihâsında zâviye-i mezbûrenin meşîhatı için ta‘yîn eylediği yevmî on akçe vazîfeyi evvelen müşârun-ileyh Şeyh Ramazan Efendi’ye ba‘dehû ilm-i tefsîr ve hadîsde mâhir ve va‘z u nasîhata kādir ulemâ-i âmilîn ve fudalâ-i sâlikînden bir müstahıkka verile deyü şart edip meşîhat-i mezbûra hasbemâ şarate’l-vâkıf hâkimü’l-vakt tarafından târih-i kitâbdan üç ay mukaddem yevmî on akçe vazîfe ile bana tevcîh olunmuş iken kāimmakām-ı mezbûr zikr olunan üç aylık dokuz yüz akçe vazîfeyi vermeyip ta‘allül eder suâl olunup vazîfe-i mezbûreyi teslîme tenbîh olunmak matlûbumdur dedikde gıbbe’s-suâl kāimmakām-ı mütevellî olan mezbûr Mustafa cevab verip fi’l-hakīka vâkıf-ı müşârun-ileyh vakfiye-i ma‘mûlün-bihâsında olan meşîhat-ı mezbûreyi vazîfe-i merkūme ile vech-i meşrûh üzere şart edip lâkin vakfiye-i mezkûrede tahrîr olunduğu üzere tebdîl ve tağyîr ve taklîl ve teksîr yedinde olmağı şart ve tansîs etmekle yine hâl-i sıhhat u hayât ve zamân-ı nifâz-ı tasarrufâtında şart-ı mezkûrdan rücû‘ edip meşîhat-ı mezbûreyi mûmâ-ileyh Şeyh Ramazan Efendi’nin vefâtından sonra yerine seccâde-nişîn olan hulefâsından ve hulefâsı hulefâsından ve hulefâsı hulefâsının hulefâsından ilâ inkırâzihim ve inkitâ‘ihim birine verilip âhardan kimesneye verilmeyip ve ba‘d-ı inkırâzihim ve inkıtâ‘ihim mutlaka sulehâ-i ulemâdan birine verile deyü şart edip ve şart-ı sâbıkını bu vech üzre tağyîr eylediğine müslimîni işhâd etmişdir ve mezbûr Şeyh Abdi Efendi müşârun-ileyh Şeyh Ramazan Efendi’nin halîfesi olmağın hasbemâ şarate’l-vâkıf meşîhata mutasarrıf olmağla vazîfe-i mezbûreyi dahi merkūma teslîm eyledim deyip ve merkūm Şeyh Abdi Efendi dahi istintâk olundukta kāimmakām-ı mezbûrun takrîr-i meşrûhuna mutâbık cevab verip vâkıf-ı müşârun-ileyhin kitâb-ı vakfını ibrâz eylediklerinde nazar olunup fi’l-vâkı‘ vâkıf-ı mezkûr tağyîr ve tebdîlî kendüye şart eylediği mastûr ve musarrah bulunıcak, müdde‘î-i merkūm Muhyiddin Efendi dahi istintâk olundukta vâkıf-ı merkūm vakfiyye-i mezkûrede tahrîr [70a] olunduğu üzere tebdîl ve tağyîrini kendüye şart etmekle yine hâl-i sıhhatinde vazîfe-i meşîhat-i mezbûr emrinde şart-ı sâbıkından rücû‘ edip mütevellî-i mezbûr da‘vâ eylediği vechile tağyîr eylediğini inkâr edicek, gıbbe’l-istişhâd udûl-ı müslimînden zâviye-i mezbûra kurbünde sâkin olup merhûm-ı mağfiret-nişân Sultan Selim Hân -tâbe-serâhû- Câmi‘-i şerîfinde hatîb olan fahrü’l-hutabâ Mevlânâ Hızır Efendi b. Abdurrahman ve Hatuniye Câmi‘-i imâmı olan zahrü’l-eʼîmme Mevlânâ Şa‘ban Efendi b. Kurd ve Mustafa Halife b. Süleyman ve vâkıf-ı mezkûrun utekāsından Mustafa Bey b. Abdullah li-ecli’ş-şehâde hâzırûn olup fi’l-vâkı‘ vâkıf-ı merkūm hâl-i sıhhatinde zâviye-i mezkûrenin meşîhatını vazîfe-i mezbûre ile vakfiye-i mezkûrede tahrîr olunduğu üzere şart etdikten sonra kitâb-ı vakfı nâtık olduğu üzere tebdîl ve tağyîr ve taklîl ve teksîr yedinde olmağı şart ve tansîs edip ba‘dehû geri hâl-i sıhhat u hayât ve zamân-ı nifâz-ı tasarrufâtında yerine seccâde-nişîn olan hulefâsından ve hulefâsı hulefâsından ve hulefâsı hulefâsının hulefâsından ile’l-inkırâzihim birine verilip âhardan kimesneye verilmeye ve ba‘de inkrâzihim sülehâ-i ulemâdan bir müstahıkka verile deyü şart edip şart-ı sâbıkını bu vech üzere tağyîr edip musırran alâ zâlike müteveffâ oldu, bu husûsa bu vech üzere şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûl olup mûcebiyle hükm olundu.<br><br>Tahrîren fî-evâili Zilka‘deti’ş-şerîfe li-sene selâse ve selâsîn ve elf.<br><br>Şuhûdu’l-hâl: ( )</p>          <br><a title="Önceki sayfa" style="text-decoration:none" href="./ayrmetin.php?idno=39647"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39649"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b333"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o368"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>