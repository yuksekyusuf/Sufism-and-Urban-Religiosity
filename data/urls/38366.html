﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahfel-i Şer‘iyyât Mahkemesi 3 Numaralı Sicil (H. 1273-1274 / M. 1857)<br>cilt: 97,&nbsp;sayfa: 153<br>Hüküm no: 130<br>Orijinal metin no: [26a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hatice Hanım’ın küçük çocukları için tahsis olunan nafakalarını düzenli olarak ödenmesi hususunda boşandığı eşine tenbihte bulunulması</b><br><br>Ma‘denli Hüseyin Çavuş’a teslîm şüd.<br><br>Ferikân-ı kirâm-ı Devlet-i aliyye’den sa‘âdetlü Mehmed Abdülhalim Paşa hazretlerinin kerîme-i muhteremeleri ve zikri câî sagīrlerin vâlideleri ve hâdıneleri derûn-ı arzuhâlde mezkûretü’l-ism Hadîce Hanım’ın li-ümmin ceddi ve tarafından husûs-ı âti’l-beyanda vekîl olduğu zât-ı mûmâ-ileyhâyı bi’l-ma‘rifeti’ş-şer‘iyye ârifân teba‘adan el-Hâc Selim Ağa b. Abdullah ve el-Hâc Mehmed b. Mehmed nâm kimesneler şehâdetleriyle ber-nehc-i şer‘î sâbit olan el-Hâc Ahmed Ağa b. Hasan mahfil-i şer‘iyyâtda müvekkil-i mûmâ-ileyhânın zevc-i sâbıkı Bâb-ı Seraskerî’de Mektûbî Odası hulefâsından ve rütbe-i sâlise ashâbından sâhib-i arzuhâl fütüvvetlü es-Seyyid Ali Rıza Efendi b. es-Seyyid Yahya Tevfik Efendi muvâcehesinde mûmâ-ileyh es-Seyyid Ali Rıza Efendi ile müvekkilem mûmâ-ileyhâ Hadîce Hanım’ın mukaddemâ zevciyet beynlerinde kāime iken mûmâ-ileyhin firâşından hâsıllar ve müvekkilem mûmâ-ileyhâdan mütevellidler sulbî oğulları Ali Remzi ve Zafer nâm sagīrlerin müvekkilem mûmâ-ileyhânın yedinde olup sene-i sâbıkā ya‘ni bin iki yüz yetmiş üç senesi Zilka‘deti’ş-şerîfesi’nin on dokuzuncu günü târîhiyle müverraha hâlâ Mahmudpaşa Mahkemesi nâibi mevâlî-i kirâmdan fazîletlü es-Seyyid İbrahim Halil Efendi’nin imzâ ve hatemini hâviye işbu bir kıt‘a hüccet-i şer‘iyye nâtıka olduğu üzere beher şehr üç yüz ellişer guruş nafaka-i müfevveze-i mukaddere ile müvekkilem mûmâ-ileyhânın bi-hakkı’l-hıdâne hâlâ hacr ve terbiyesinde olmağla târîh-i hüccet-i merkūmeden şehr-i sâbık şehr-i Rebî‘ülâhiri’nin on dokuzuncu gününe gelince beş mâh müddetde kadr-ı ma‘rûf nafaka-i mefrûza-i mukaddere-i müstedânesinden mûmâ-ileyh es-Seyyid Ali Rıza Efendi zimmetinde müctemi‘ olan bin yedi yüz elli guruşun bin elli guruşunu zahr-ı hüccet-i mezkûre mantûkunca üç def‘ada müvekkilem mûmâ-ileyhâya def‘ ü teslîm etmekle bâkīsi olan yedi yüz guruşu dahi bi’l-mürâca‘a müvekkilem mûmâ-ileyhâ için bana edâya mûmâ-ileyh es-Seyyid Ali Rıza Efendi’ye tenbîh olunmak murâdımdır deyü bi’l-vekâle da‘vâ etdikde, ol dahi cevâbında kazıyye minvâl-i meşrûh üzere olduğunu bi-tamâmihâ tâyi‘an ve kat‘iyyen ikrâr u i‘tirâf edip lâkin ber-mantûk-ı hüccet-i mezkûre sagīrân-ı mûmâ-ileyhânın nafaka ve kisve-bahaları için benim üzerime kıbel-i şer‘den farz ve takdîr olunan meblağ-ı mezkûr üç yüz elli guruş kadr-ı ma‘rûf olup lâkin meblağ-ı mefrûz-ı mezkûr üç yüz elli guruşu sagīrân-ı mûmâ-ileyhimâ için vâlideleri ve hâdıneleri müvekkile-i mûmâ-ileyhâya mâh-be-mâh edâ ve teslîmde giriftâr-ı zahmet ve meşakkat olduğuma binâen bir mikdârının hatt ü tenzîli murâdımdır deyü meblağ-ı mefrûz-ı mezkûr beher şehr üç yüz elli guruş [26b] kadr-ı ma‘rûf idüğü mukırr u mu‘terif iken tasaddî eylediği hatt ü tenzîl da‘vâsı takrîr-i meşrûhu üzere meşrû‘a ve iltifâta şâyân olmadığı kendüye ba‘de’t-tefhîm nafaka-i müterâkime-i merkūmeden bâkī kalan meblağ-ı mezkûr yedi yüz guruşu hâlâ ve ber-mantûk-ı hüccet-i mezkûre meblağ-ı mefrûz-ı mezkûr beher şehr üç yüz elli guruşu dahi beher şehr hitâmında sagīrân-ı mûmâ-ileyhimâ için vâlideleri ve hâdıneleri müvekkile-i mûmâ-ileyhâ için vekîl-i müdde‘î-i mûmâ-ileyh el-Hâc Ahmed Ağa’ya edâ ve teslîme mûmâ-ileyh es-Seyyid Ali Rıza Efendi’ye tenbîh olunduğu huzûr-ı [âlîlerine i‘lâm olundu].<br><br>Fî 6 Ca sene [12]74.<br><br>Mustafa</p>          <br><a title="Önceki sayfa" style="text-decoration:none" href="./ayrmetin.php?idno=38365"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38367"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mah003&bsm=mah003b153"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mah003&bsm=mah003o171"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>