﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 147<br>Hüküm no: 95<br>Orijinal metin no: [13a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Bir grup Ermeni’nin Nişancı mahallesindeki Meryem Ana Kilisesi’nde, Kudüs’teki rahipler için para toplayan vekili darbettikleri</b><br><br>Mahmiye-i İstanbul’da Kumkapı kurbunda Nişancı mahallesinde sâkin işbu bâ‘isü’l-kitâb Kestostor v. Baronak nâm Ermeni Dîvân-ı hümâyûn-ı sa‘âdet-makrûnda akd olunan meclis-i şer‘-i hatîrde mahalle-i mezbûrede Sütçüoğlu Asvador ve Parmaksız Asvador ve Reisoğlu Ponyad nâm Ermeniler muvâcehelerinde üzerlerine da‘vâ edip ben medîne-i Kudüs-i şerîf’de olan râhiblerimiz taraflarından mahalle-i mezbûrede vâki‘ Meryem Ana Kilisesi demekle ma‘rûf kilisemizde tâifemizin verdikleri akçeleri cem‘ ve irsâle vekîl olmağla ol kilisede husûs-ı mezbûr için oturur iken mezbûrlar bi’d-defe‘ât gelip bana şütûm-ı galîza ile şetm-i kabîha şekāvet eylediklerinden mâ‘adâ târih-i kitâbdan on gün mukaddem zikr olunan kiliseye gelip bilâ-vech-i şer‘î yumruk ve tabanca ile muhkem beni darb edip ve üzerimde olan esvâbımı yırtmışlardır, suâl olunup mûcebi icrâ olunmak murâdımdır dedikde gıbbe’s-suâl ve’l-inkâr müdde‘î-i mezbûrdan müdde‘âsını mütebeyyine beyyine taleb olundukda mahalle-i mezkûre sükkânından kuyumcu Toros v. Bedros ve Ronik v. Şadi ve kuyumcu Aci Kurd v. Bahtiyar ve Abraham v. Asvador nâm Ermeniler li ecli’ş-şehâde meclis-i şer‘a hâzırûn olup istişhâd olunduklarında fi’l-vâki‘ târih-i mezbûrda merkūmûn Sütçüoğlu Asvador ve Parmaksız Asvador ve Reisoğlu Ponyad ol kiliseye gelip bizim huzûrumuzda bilâ-vech müdde‘î-i mezbûr Kestostor’u yumruk ve tabanca ile muhkem darb edip ve üzerinde olan esvâbını yırttılar, bu husûsa şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mâ vaka‘a bi’t-taleb ketb olundu. Fi’l-yevmi’s-sâbi‘ min Cumâdelûlâ li sene seb‘a ve seb‘în ve elf.<br><br><br>Şuhûdü’l-hâl: Umdetü’l-a‘yân İsmail Ağa b. ( ) Ser-çavûşân, Şaban Ağa b. Süleyman Ser-muhzırân, Ali Beşe b. Abdullah, Abdullah b. Hamza ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=1252"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1254"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b147"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o1017"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>