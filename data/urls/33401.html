﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 143<br>Hüküm no: 117<br>Orijinal metin no: [34b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe bt. Murâd’ın, dükkân sahibi Hasan Ağa’nın, eşini dükkândan çıkarmasına itiraz ettiği</b><br><br>Havâî süpürgeci gediği men‘i<br><br>Ma‘rûz<br><br>Müteveffâ süpürgeci es-Seyyid Mustafa b. Mehmed’in zevce-i metrûkesi ve sulbiye sagīre kızı Şerife Hâfıze’nin vasîsi sâhibe-i arzuhâl zâtı mu‘arrefe Âişe bt. Murâd nâm hatun meclis-i şer‘-i münîrde derûn-ı arzuhâlde mezkûrü’l-ism Simkeş es-Seyyid Hasan Ağa muvâcehesinde İstanbul’da Lâleli Çeşme kurbünde Koska nâm mahalde mezbûr es-Seyyid Hasan Ağa’nın pederi müteveffâ el-Hâc Hüseyin Ağa’nın sağlığında mutasarrıf olduğu menzili ittisâlinde vâkı‘ bir bâb dükkân dahi müteveffâ-yı mezbûr el-Hâc Hüseyin Ağa’nın tasarrufunda ve dükkân-ı mezbûr baş muhâsebede kurabiyeci dükkânı olmak üzere mukayyed ise de dükkân-ı mezbûrda zevcim müteveffâ-yı mezbûr süpürgeci Mustafa müste’cir ve derûnunda mevcûde süpürgeci gediği ta‘bîr olunur mukayyed olmayan âlât-ı ma‘lûme dahi zevcim mezbûrun malı iken mezbûr el-Hâc Hüseyin Ağa menzil-i mezkûr dayyik olup ilâveye eşedd-i ihtiyâc ile muhtâc olduğundan dükkân-ı mezkûru zevcim mezbûrun izniyle menziline ilhâk edip zevcim mezbûr dahi mâlik olduğu süpürgeci âlâtını rızâsıyla civârında âhar dükkâna nakl ettikden sonra mezbûr el-Hâc Hüseyin Ağa fevt oldukda menzil-i mezkûr ile ilhâk eylediği dükkân-ı mezbûr mahalli âdiyen oğlu merkūm es-Seyyid Hasan Ağa’ya intikāl etmişdi lâkin ben mücerred zevcim mezbûrun ol-târihde dükkân-ı mezkûru menzile ilâveye râzı olduğunu tutmam? öyle olıcak dükkân-ı mezkûr mahallini menzilinden ayırıp yerine bir dükkân binâ ve bize îcâra merkūm es-Seyyid Hasan Ağa’ya cebr olunmak bi’l-asâle ve bi’l-vesâyâ matlûbumdur dedikde evvelâ tasaddî eylediği da‘vâsı takrîri üzere ber-muktezâ-yı şerî‘at-i garrâ mesmû‘a olmadığı ve sâniyen bu makūle dükkânların sâhibleri eşedd-i lüzûmuna binâen menzillerine katmaları örf-i belde ve nizâm-ı esnâfa mutâbık olmağla derûnundan malı olan gedik âlâtını dahi kaldırıp âhar dükkâna nakl etmişiken ilhâk eylediği mahalli menzilinden ayırıp dükkân binâsına cebr olsun demek kānûna dahi mugāyir olup ol-vechile îrâd eylediği kelâmı kānûnen dahi iltifâta şâyân olmadığı mezbûre Âişe Hatun’a tefhîm ve bî-vech-i şer‘î mu‘ârazadan men‘ olunduğundan mâ‘adâ işbu arzuhâle merbût diğer arzuhâl hâmişinde mastûr iki yüz otuz sekiz senesi Muharremi’nin on birinci günü târihiyle müverraha ve ol-târihde İstanbul kādısı bulunup hâlâ Anadolu sadâreti pâyesiyle tekrîm buyurulan Dürrîzâde sa‘âdetlü fazîletlü el-Hâc Mehmed Âbid Efendi hazretlerinin hatmiyle mahtûm mezbûre Âişe Hatun’un mazmûnunu mu‘terife olduğu bir kıt‘a i‘lâm-ı şer‘îde tasrîh olunduğu üzere târih-i mezkûrda dahi kādı-yı mûmâ-ileyh huzûrunda merkūm es-Seyyid Hasan Ağa ile lede’l-murâfa‘a husûs-ı mezkûru bi-tıbkıhî da‘vâ ettikde ol-târihde dahi bu vechile cevâb-ı şer‘îsi verilmiş olduğu İstanbul Mahkemesi’nden huzûr.<br><br>Fî 28 Z sene [12]41</p>          <br><a title="Önceki sayfa" style="text-decoration:none" href="./ayrmetin.php?idno=33400"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33402"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b143"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o175"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>