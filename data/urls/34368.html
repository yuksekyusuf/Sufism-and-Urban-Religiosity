﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 210<br>Hüküm no: 190<br>Orijinal metin no: [35b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Havyarcı Yorgi ve ortaklarının sahibi oldukları gedik hisselerinden bir kısmını Dimitri v. Yorgi’ye sattıkları</b><br><br>Havyarcı bakkāl<br><br>Âsitâne-i aliyye’de vâki‘ havyarcı bakkāl tâifesinden Yorgi v. Kiryako ve Petro v. Temel nâm zimmîler asâleten ve Nikola v. İstadi nâm zimmî tarafından husûs-ı âti’l-beyânda vekîl olduğu Yorgi v. Togodoş ve Atami v. İstefan nâm zimmîler şehâdetleriyle sâbit olan Petro v. Luka nâm zimmî vekâleten meclis-i şer‘-i hatîrde tâife-i mersûmeden işbu hâmilü’r-rakīm Dimitri v. Yorgi nâm zimmî muvâcehesinde herbiri bi’l-asâle ve bi’l-vekâle ikrâr-ı tâm ve takrîr-i kelâm edip mahmiye-i mezbûre hısnı ebvâbından Kapan-ı dakīk kapısı hâricinde boyacı dükkânı ittisâlinde kâin İbrahim Ağa dükkânı denmekle ma‘lûm havyarcı ve balık tuzlayıcı bir bâb bakkāl dükkânı derûnunda mevcûde beyne’l-hıref gedik ta‘bîr olunur âlât-ı lâzıme-i ma‘lûme yüz yirmi sehm i‘tibârıyla beş sehmi Togodoş zimmînin ve on sehmi Karabali Nasrâniyenin ve elli beş sehmi mersûm Yorgi zimmî benim ve yirmi beş sehmi mersûm Petro zimmî benim ve diğer yirmi beş sehmi vekîl-i mersûm Petro zimmî müvekkilim mersûm Nikola zimmînin akd-i âti’z-zikrin sudûruna değin bâ-hüccet-i şer‘iye yedlerimizde mülkümüz olmağla gedik-i mezkûrdan mersûm Yorgi zimmî ben ber-minvâl-i muharrer mâlik olduğum elli beş sehm hissemin elli sehmini yedimde ibkā ve mâ‘adâ beş sehm hissemi bin iki yüz elli guruşa ve mersûm Petro zimmî kezâlik ben ber-vech-i muharrer mâlik olduğum yirmi beş sehm hissemin yirmi sehmini yedimde ibkā ve mâ‘adâ beş sehm hissemi bin iki yüz elli guruşa ve vekîl-i mersûm Petro zimmî müvekkilim mersûmun ber-vech-i muharrer mâlik olduğu yirmi beş sehm hissesinin yirmi sehmini yedinde ibkā ve mâ‘adâ beş sehm hissesini bin iki yüz elli guruşa her birimiz mersûm Dimitri zimmîye tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile müştereklerimiz izinleriyle bi’l-asâle ve bi’l-vekâle bey‘ ü temlîk ve vech-i lâyıkı üzere teslîm eylediğimizde ol dahi ber-minvâl-i muharrer iştirâ ve temellük ve tesellüm ve kabz ve kabûl eylediğinden sonra semenleri olan cem‘an üç bin yedi yüz elli guruşu bize tamâmen def‘ ü teslîm ve biz dahi yedinden bi’l-asâle ve bi’l-vekâle tamâmen ahz u kabz etmemizle mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini bi’l-asâle ve bi’l-vekâle ibrâ ve iskāt eyledik fî-mâ ba‘d gedik-i mezkûrun beşer sehmden cem‘an on beş sehm hisse-i şâyi‘alarda asîlân-ı mersûmân bizim ve vekîl-i mersûm müvekkil-i mesfûrun aslâ ve kat‘â alâka ve medhalimiz kalmayıp müşteri-i mersûm Dimitri zimmînin mülk-i müşterâsı ve hakk-ı sırfı olmuşdur dediklerinde gıbbe’t-tasdîki’ş-şer‘î mâ vaka‘a bi’t-taleb ketb olundu.<br><br>Fî 14 Muharremi’l-harâm sene 1247<br><br>Şuhûdü’l-hâl: Pazarbaşı Süleyman Ağa, Bölükbaşı Abdi Çelebi.<br><br>Havyarcı Nikola, Havyarcı Sava, İlya v. Pandeli, Ligori v. Lefter, Yuvan v. Kostandi.</p>          <br><a title="Önceki sayfa" style="text-decoration:none" href="./ayrmetin.php?idno=34367"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34369"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b210"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o528"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>