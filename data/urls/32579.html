﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 180<br>Hüküm no: 153<br>Orijinal metin no: [30a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Nefîse Hatun bt. Hüseyin ve zevci Teberdâr Mehmed Ağa’nın, bakkāl gediği davasında İsak v. Yuvan ile sulh oldukları</b><br><br>Bakkāl gediği davâsından kat‘-ı nizâ‘ i‘lâmı<br><br>Ma‘rûz[-ı dâ‘î-i devlet-i aliyyeleridir ki]<br><br>Sâhibe-i arzuhâl zâtı mu‘arrefe Nefîse Hatun bt. Hüseyin ile zevci Teberdâr Mehmed Ağa b. İbrahim nâm [kimesne] Çarşamba günü arz odasında huzûr-ı hazret-i Sadâret-penâhîde ma‘kūd meclis-i şer‘-i enverde bakkāl esnâfından İsak v. Yuvan nâm zimmî muvâcehesinde esnâf-ı merkūme pazarbaşısı Süleyman Ağa ve sâir nizâm ustaları mazbûtü’l-esâmî zimmîler hâzır oldukları hâlde mahmiye-i İstanbul’da merhûm Sultan Ahmed Han -tâbe serâhu- Câmi‘-i şerîfi kurbünde Firuz Ağa Câmi‘-i şerîfi karşısında köşede kâin ashâb-ı hayrâtdan merhûm Molla Ali el-Fenârî Vakfı müsakkafâtından bi’l-icâreteyn iştirâken mutasarrıflar olduğumuz ma‘lûmü’l-hudûd bir bâb menzilimiz tahtında kâin kezâlik iştirâken tasarrufumuzda olan bir bâb bakkāl dükkânımızda beher şehr sekizer guruş kirâ ile mersûm İsak zimmî müstecirimiz ve dükkân-ı mezkûr Hacı Osman dükkânı nâmıyla ve derûnunda mevcûde beyne’l-esnâf gedik tâ‘bir olunur ma‘lûmü’l-aded terâzî ve derâhim ve kantar ve fıçı ve sâir bakkāl âlât-ı lâzımesi mersûmun mâlı ve mülkü olup lâkin bizim menzil-i mezkûrumuzun tahtânîsi dayyık olmağla dükkân-ı mezkûr derûnunda mevcûde gedik âlâtını emsâline nazaran mahâll-i âhara nakl ve dükkân-ı merkūmu menzilimize idhâl ile isti‘mâl murâd eylediğimizde zimmî-i mersûm bakkāl dükkânı gedikleri mukayyed ve mu‘teber gediklerden olmağla mahâll-i âhara nakli dahi şürûtumuzdan olmamağın ancak kirâ-yı kadîmi olup ihrâcımıza tasaddîden dükkânlarımızın mutasarrıfları memnû‘lardır deyü dükkân-ı mezkûru bir müddetden berü setr edüp bize teslîmden imtinâ‘ etmekle suâl olunup târih-i i‘lâm şehri gāyetine izâfetle fesh-i îcâr ile dükkân-ı merkūm derûnunda mevcûde eşyâ-i merkūmesini mahâll-i âhara nakl ile tahliye ve bize teslîme tenbîh olunmak matlûbumuzdur deyü da‘vâ eylediğimizde hâmiş-i arzuhâlde mastûr emsâli derkenârı nâtık olduğu üzere bu makūle gedikler mahâll-i âhara naklolunmak emsâli şürûtundan idüğü zâhir ve biz dükkân-ı merkūmu âhar dükkân etmeyüp duvar ile setr ve menzil-i mezkûra idhâl ile menzilimizin tahtânîsini tevzî‘ ve ol vechile isti‘mâl edeceğimiz mütehakkık olduğunu mesfûr İsak zimmî dahi ba‘de’t-tasdîk esnâf-ı mezkûrenin dükkân-ı sâiresine sirâyet etmemek üzere zikr olunan gedik âlâtını kurb ve civârında bir münâsebet dükkâna nakl etmek içün şifâhen [sâ]dır olan fermân-ı âlişâna imtisâlen mesfûr İsak zimmî rızâsıyla dükkân-ı merkūmu tahliye ve bize teslîm biz dahi ahz ü kabz ve teslîm ve duvar ile setr edüp menzilimize idhâl ve mesfûr İsak zimmîye mâlımızdan nakil mesârifına imdâd olarak üç yüz guruş teberru ve teslim eylediğimizde ol dahi ba‘de’l-kabz emrimizle umûruna sarfla istihlâk etmekle fî-mâba‘d meblağ-ı müstehlek-i merkūme ve bi’l-cümle dükkân-ı merkūm gediği husûsuna müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ ve iskāt ve ol vechile zikr olunan dükkân gediğine müte‘allika külliyen kat‘-ı nizâ‘ eyledik deyü ikrâr ve tasdîkleri tescîl ve İstanbul Mahkemesi’nden huzûr [-ı âlîlerine i‘lâm olundu.]<br><br>Fî 4 S sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32578"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32580"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b180"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o560"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>