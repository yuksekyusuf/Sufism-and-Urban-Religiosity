﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 125<br>Hüküm no: 75<br>Orijinal metin no: [11b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali ve kardeşi İsmail’in, Hüseyin Efendi’deki alacakları konusundaki davaya sulh bedeli karşılığı son verildiği</b><br><br>Sulh, bâ-imzâ-i efendi<br><br>Mahmiye-i İstanbul’da Azebler mahallesinde sâkin olup kendi tarafından asîl ve li-ebeveyn er karındaşı es-Seyyid İsmail b. Mustafa b. Abdullah tarafından husûs-ı âti’l-beyâna ber-vech-i âtî sulh ve ibrâya vekîl olduğu es-Seyyid Mehmed b. Mustafa ve Hasan b. Mehmed nâm kimesneler şehâdetleriyle mahzar-ı hasm-ı câhidde şer‘an sâbit ve sübût-ı vekâlete hükm-i şer‘î lâhık olan es-Seyyid Ali nâm kimesne meclis-i şer‘-i şerîf-i enverde sâhib-i hâzihi’l-vesîka Hüseyin Efendi b. Mustafa nâm kimesne mahzarında asâleten ve vekâleten ikrâr-ı tâm ve takrîr-i kelâm edip bundan akdem ben ve karındaşım müvekkilim mezbûr es-Seyyid İsmail ale’l-iştirâki’s-seviyy bâ-berât-ı âlîşân vilâyet-i Anadolu’da Kocaeli sancağında vâki‘ senede yetmiş iki bin akçe mâlı olan Rum Paşa ve karye-i Onacık mukāta‘ası demekle ma‘rûf mukāta‘anın ber-vech-i mâlikâne mutasarrıf olduğumuz nısf hissemizi üç bin guruş bedel-i makbûza mezbûr Hüseyin Efendi ile matbah emîni esbak Halil Efendi’ye ale’l-iştirâki’s-seviyy ferâğ ve kasr-ı yed eylediğimizden sonra mâlımızdan mezbûr Hüseyin Efendi’ye iki yüz guruş îdâ‘ ve teslîm etmiş idik, hâlâ yedinde kalmışdır, asâleten ve vekâleten taleb ederim deyü da‘vâ eylediğimde ol dahi cevâbında cânib-i mîrîden kendilerden matlûb olan bin yüz elli bir senesi imdâd seferiyeleri’çün emirleriyle sipâh çavuşlarından Musa Ağa’ya teslîm eyledim deyip ol vechile ba‘de vukū‘i’l-münâza‘a beynimizde muslihûn tavassut edip da‘vâ-yı mezkûremden beni mezbûr Hüseyin Efendi ile seksen guruş üzerine sulh eylediklerinde ben dahi ber-vech-i mübeyyen asâleten ve vekâleten sulh-ı mezkûru kabûl ve bedel-i sulh-ı merkūm seksen guruşu yedinden bi’t-tamâm ahz u kabz edip gerek meblağ-ı mezbûr ve gerek mâlikâne-i merkūmeye ve gerek sâir işbu târîh-i vesîkaya gelince beynimizde cereyân eden cemî‘ mu‘âmelât-ı şettâdan hukūk-ı ma‘lûme ve mechûleye müte‘allık âmme-i da‘vâdan zimmetini bi’l-asâle ve bi’l-vekâle ibrâ-i âm ile ibrâ ve ıskāt eyledim eğer müvekkilim karındaşım mezbûr es-Seyyid İsmail benim ber-vech-i muharrer vekâletimi inkâr edip merkūm Hüseyin Efendi’den şer‘an bir nesne ahz ederse me’hûzuna ben zâmin ve kefîl oldum dedikde gıbbe’t-tasdîkı’ş-şer‘î ketb olundu.<br><br>Fî 16 Zilhicce sene 1152.<br><br>Şuhûdü’l-hâl: Salih Çelebi b. Süleyman, el-Hâc Ömer Ağa b. es-Seyyid Hasan, Yusuf Çelebi b. Abdullah, Ahmed Çelebi b. Ali, Mehmed Çelebi b. Abdullah ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=6290"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6292"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b125"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o671"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>