﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 76<br>Hüküm no: 26<br>Orijinal metin no: [6a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şerife Nefise Hanım bt. müteveffâ Seyyid İbrahim Efendi’nin halasından kendisine miras kalan arsayı satışı</b><br><br>Arsa mübâya‘a 2000 guruş<br><br>Mahmiye-i İstanbul’da Altay Çeşmesi kurbünde Debbâğzâde el-Hâc Hasan mahallesinde sâkine iken işbu târih-i kitâbdan yirmi sene mukaddem fevt olan Şerife Hafize Hanım bt. Ali b. Abdullah’ın li-ebeveyn er karındaşı kızı ve hasren vârisesi olup zâtı mahmiye-i mezbûrede Ebu’l-feth Sultan Mehmed Hân-ı Gâzi aleyhi rahmetü Rabbühü’l-bârî Câmi’-i şerîfi civârında Nişancı Mehmed Paşa mahallesinde sâkin eş-Şeyh Abdülhalim Efendi b. Mehmed Emin ve Rumeli Divân Kalemi muhzırânından Mustafa Ağa b. Ahmed ta‘rîfleriyle mu‘arrefe olan Şerife Nefise Hanım bt. el-müteveffâ es-Seyyid İbrahim Efendi meclis-i şer‘-i şerîf-i lâzımü’t-teşrîfde sâlifü’z-zikr Debbâğzâde el-Hâc Hasan mahallesinde sakine kezâlik zâtı mu‘arrifân-ı merkūmân ta‘rîfleriyle mu‘arrefe olan işbu bâ‘isetü’l-kitâb Şerife Fâtıma Hanım bt. es-Seyyid Mehmed Efendi mahzarında ikrâr-ı tâm ve takrîr-i kelâm edip zikri murûr eden Debbâğzâde el-Hâc Hasan mahallesinde vâki‘ bir tarafdan Akmahmudzâde Vakfı musakkafâtından bostan ve bir tarafdan Dülgerzâde odalı ve bir tarafdan mukaddemâ Hattât Ali Efendi ve el-yevm Yusuf Efendi menzili ve taraf-ı râbi‘i tarîk-i âm ile mahdûd terbî‘an yedi yüz kırk zirâ‘ bir bâb münhedim menzil arsasının terbî‘an iki yüz zirâ‘ mu‘ayyen mahalli beher şehr otuz akçe icâre-i müeccele ile ashâb-ı hayrâtdan merhûm Akmahmudzâde Emin Sinan Vakfı musakkafâtından olarak benim bâ-temessük mütevelli bi’l-icâreteyn taht-ı tasarrufumda ve mâ‘adâ terbî‘an beş yüz kırk zirâ‘ mu‘ayyen mahalli dahi mûrisem müteveffât-ı mezbûre Şerife Hafize Hanım’ın hayâtında yedinde olup bin iki yüz otuz beş senesi şehr-i Rebî‘ülahirinin yirmi altıncı günü târihiyle müverraha Balat mahkemesinden verilen işbu bir kıt‘a mübâya‘a hücceti nâtıka olduğu üzere ile’l-vefât müstakilleten yedinde mülkü olup ba‘de vefâtihâ mülk olan mârrü’l-beyân beş yüz kırk zirâ‘ mahall-i mezkûr dahi ancak bana mevrûs olmağla el-hâletü hâzihî ben akd-i âti’l-beyânın sudûruna değin ber-minvâl-i muharrer irsen mâlike olduğum terbî‘an beş yüz kırk zirâ‘ mülk mahall-i merkūmu tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ile mezbûre Şerife Fâtıma Hanım’a iki bin guruşa bey‘ ve temlîk ve vech-i lâyıkı üzere teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı mezkûr iki bin guruşu tamâmen bana def‘u teslîm eylediğinde ben dahi yedinden bi’t-tamâm ve’l-kemâl ahz u kabz edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile ibrâ vü ıskāt ve yine her birimiz ber-vech-i muharrer âharın ibrâsını kabûl eyledik, ba‘de’l-yevm arsa-i mahdûde-i mezkûrenin mülk olan terbî‘an beş yüz kırk zirâ‘mu‘ayyen mahallinde benim aslâ ve kat‘â alâka ve medhalim kalmayıp mezbûre Şerife FâtımaHanım’ın mülk-i müşterâsı ve hakk-ı sırfı olmuşdur dedikde gıbbe.<br><br>Fî 27 Zilhicce sene 1278<br><br>Şuhûdü’l-hâl: Eş-şahidune’s-sabıkūn</p>          <br><a title="Önceki sayfa" style="text-decoration:none" href="./ayrmetin.php?idno=35700"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35702"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b076"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o418"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>