﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 430<br>Hüküm no: 523<br>Orijinal metin no: [221-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hatice Hatun’un Camcı Ali Bey vakfından iki adet dükkân hakkında Emine Hatun aleyhindeki talebinde anlaşma sağlanması</b><br><br>Vezneciler içinde vâki‘ menzilden 100 [guruş] ibrâ<br><br>Ma‘rûz,<br><br>Mahmiye-i İstanbul’da Nahılbend’de sâkin Hâfız İbrahim Efendi b. el-Hâc Hasan nâm müteveffânın sulbiye kebîre kızı ve hasran vârisesi mu‘arrefetü’z-zât arzuhâl eden Şerîfe Hadîce meclis-i şer‘-i şerîfde nezâret-i dâ‘îlerinde olan evkāfdan Camcı Ali Bey Vakfı’ndan Vezneciler içinde bir tarafdan yine vakf-ı mezkûr dükkânı ve bir tarafdan Ahmed Ağa bahçesi ve bir tarafdan câmi‘-i şerîf ve bir tarafdan tarîk-i âm ile mahdûd biri derzi ve biri kurâbiyeci iki kepenk dükkâna mahlûlden mütevellî temessüküyle vâzı‘atü’l-yed olan mu‘arrefetü’z-zât Emine bt. Şa‘bân nâm hatun mahzarında vakf-ı mezkûr mütevellîsi es-Seyyid Mehmed Said Bey hâzır olduğu hâlde zikr olunan dükkânlara taraf-ı vakf-ı mezkûrdan babam müteveffâ-yı mezbûr Hâfız İbrahim Efendi üzerinde iken işbu hâzır bi’l-meclis Tatar Mehmed’in mûrisi Cebeciler Kethüdâsı Mehmed Ağa b. Musa’dan ikrâz eylediği dört yüz elli guruş deyni mukābelesinde bin yüzyetmiş senesi Cumâdelûlâsı’nın gurresinde ferâğ bi’l-vefâ tarîkiyle ferâğ edip bu vechile mezbûr Kethüdâ Mehmed Ağa’nın üzerinde iken bu esnâda bilâ-veled fevt oldukda mütevellî-i mezbûr mahlûlünden işbu mezbûre Emine’ye icâr etmekle hâlâ ben edâ-yı deyn ve fekk-i ferâğ murâd ederim deyü tasaddî eylediği da‘vâsına ikāme eylediği şâhidleri edâ-yı şehâdet edemeyip şâhid-i âdil ikāmetinden aczi zâhir olmağla mütevellî-yi mezbûr mürüvveten mezbûre Emine için bi-tarîkı’s-sulh müdde‘iye-i mezbûre Hadîce’ye yüz guruş verip ve da‘vâsından zimmetini ibrâ etdikde ol dahi yüz guruşu ahz u kabz edip zikr olunan dükkânlara müte‘allıka âmme-i de‘âvîden gerek mezbûre Emine’nin ve gerek mütevellî-i mezbûr es-Seyyid Mehmed Said Bey’in zimmetlerini ibrâ-i küllî ile ibrâ ve iskāt etdikde onlar dahi ibrâsını kabûl ve bu minvâl üzere kat‘-ı nizâ‘ eyledikleri rızâlarıyla tescîl olunup mübâşir İbrahim Çavuş kulları iltimâsıyla huzûr-ı âlîlerine i‘lâm olundu.<br><br>Fî 4 Zilka‘de sene 1179.</p>          <br><a title="Önceki sayfa" style="text-decoration:none" href="./ayrmetin.php?idno=29813"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29815"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b430"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o535"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>