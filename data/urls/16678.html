﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 111<br>Hüküm no: 64<br>Orijinal metin no: [17a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Panayot’un ölen oğlu Nikola’nın terekesinden miras hissesini alması</b><br><br>Havâss-ı Refîʻa kazâsına tâbi‘ Litros nâm karye ahâlîsinden olup bundan akdem hâlik olan Nikola v. Panayot v. Dimo nâm zimmînin verâseti zevce-i metrûkesi Malkali bt. Yanaki nâm Nasrâniye ile sulbiye sagīre kızı Eleniye’ye ve babası mesfûr Panayot zimmîye inhisârı tahakkukundan sonra mesfûr Panayot zimmî meclis-i şer‘-i hatîr-i lâzımü’t-tevkīrde sagīre-i mezbûre Eleniye’nin anası ve kıbel-i şer‘den mansûbe vasîsi olup tereke-i hâlik-i mesfûra bi’l-verâse vâzıʻu’l-yed olan işbu hâmiletü’s-sifr mesfûre Malkali nâm Nasrâniye muvâcehesinde ikrâr ve takrîr-i kelâm edip oğlum hâlik-i mesfûr Nikola’dan müntakil mevrûs terekesinden defter-i kassâm nâtıka olduğu vech üzere bi-hasebi’l-irsi’ş-şer‘î bana isâbet ve intikāl eden hisse-i şer‘iyyeyi terekesine vâzıʻu’l-yed olan zevcesi merkūme Malkali Nasrâniye yedinden bi’t-tamam ve’l-kemâl ahz u kabz eyledim, baʻde’l-yevm merkūme Malkali Nasrâniye yedinde ve zimmetinde cihet-i mîrâsdan bir akçe ve bir habbe hakkım bâkī kalmamağla husûs-ı mezbûra müte‘allika âmme-i deʻâvîden zevce-i merkūme Malkali Nasrâniye’nin zimmetini ibrâ-i âm ile ibrâ ve ıskāt eyledim, min-baʻd oğlum hâlik-i mesfûrun terekesine müte‘allik da‘vâ ve nizâ‘ım yokdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’t-tâsiʻ ve’l-ışrîn min-Rebîʻülâhir li-sene semân ve hamsîn ve mi’e ve elf.<br><br>Şuhûdü’l-hâl: Davud Paşa ustası Ali Ağa, Bölükbaşı Yusuf Bey, es-Seyyid Mehmed Çelebi, es-Seyyid Ahmed Çelebi ve gayruhum.<br><br>Yorgo v. Nikola Kasiko, Bakkāl Miho, Bakkāl Kosta v. Palo, Kigo v. Zafiri, Tanaş v. Rini.</p>          <br><a title="Önceki sayfa" style="text-decoration:none" href="./ayrmetin.php?idno=16677"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16679"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b111"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o480"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>