﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 199<br>Hüküm no: 210<br>Orijinal metin no: [38a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ömer’in varislerine olan borcunu ödemesi için Bostancı Ali’ye tenbihte bulunulması</b><br><br>Ma‘rûz,<br><br>Vilâyet-i Anadolu’da Ilgın kasabası ahâlîsinden olup İstanbul’da Hocapaşa mahallesinde mütevattın iken bundan akdem [vefât eden] nakībü’l-eşrâf kāimmakāmı es-Seyyid Ömer Ağa b. Halil’in verâseti sâhibetey-i arzuhâl zevce-i metrûkesi Şerife Mihriban bt. Ömer ile sulbî kebîr oğulları es-Seyyid Halil ve es-Seyyid Mehmed ve sulbiye kebîre kızı Şerife Fâtıma’ya ba‘de’l-inhisâr mezbûr es-Seyyid Mehmed dahi fevt olup verâseti vâlidesi mezbûre ile li-ebeveyn er karındaşı mezbûr es-Seyyid Halil ve li-ebeveyn kız karındaşı mezbûre Şerife Fâtıma’ya inhisârı tahakkukundan sonra zevce-i mezkûre Şerîfe Mihriban kendi nefsinden asâleten ve sadrî kebîr oğlu mezbûr es-Seyyid Halil tarafından sâbitü’l-vekâle vekîli olmağla vekâleten ve mezbûre Şerife Fâtıma’nın dahi kezâlik asâleten derûn-ı arzuhâlde mezkûrü’l-ism Bostanî el-Hâc Ali b. Ömer ile mahbûsen mahfil-i şer‘iyyâtda terâfu‘larında mûrisimiz müteveffâ-yı mezbûr es-Seyyid Ömer Ağa’nın kasaba-i mezbûre sâkinlerinden Süleyman Ağa nâm kimesneye zimmetinde cihet-i karzdan hakkı olan altı bin guruşdan bâkī üç bin beş yüz elli guruş hakkı olup kable’l-ahz fevt olmağla meblağ-ı bâkī-i mezbûr ber-vech-i muharrer bize mevrûs olmağın meblağ-ı mezbûru merkūm Süleyman Ağa’dan taleb ve da‘vâ ve ahz u kabza ve bize îsâle ve bunların mütevakkıf olduğu umûrun küllîsine iki buçuk sene mukaddem tarafımızdan mezbûr el-Hâc Ali’yi tevkîl ve irsâl eylediğimizde ol dahi ba‘de kabûlü’l-vekâle mahâlline varıp meblağ-ı mezbûru merkūm Süleyman Ağa’dan tarafımızdan vekâleten tamâmen ahz u kabz edip İstanbul’a geldiğinde meblağ-ı mezbûrun bin iki yüz elli guruşunu bize def‘ ü teslîm biz dahi bi-kadri’l-hısas ahz u kabz edip mâ‘adâ iki bin üç yüz guruşunu kendi umûruna sarfla istihlâk edip zimmetinde kalmağla hattâ altmış dokuz senesi Recebi’nde meblağ-ı bâkī-i mezbûr zimmetinde bize deyni olduğunu nâtık yedimize temessük dahi vermiş idi. Hâlâ meblağ-ı bâkī-i mezbûr iki bin üç yüz guruşu bi’l-asâle ve bi’l-vekâle taleb ederiz deyü da‘vâ etdiklerinde mezbûr el-Hâc Ali dahi cevâbında fi’l-hakīka kaziyye minvâl-i muharrer üzere olup meblağ-ı bâkī-i mezbûr iki bin üç yüz guruş ber-vech-i muharrer istihlâkına binâen verdiği temessükü mûcebince müvekkil-i mezbûr ile müdde‘iyetân-ı mezbûretâna zimmetinde vâcibü’l-edâ deyni olduğunu ikrâr ü i‘tirâf etmeğin mûcebiyle meblağ-ı bâkī-i mezbûr iki bin üç yüz guruşu müvekkil-i mezbûr ile müdde‘iyetân-ı mezbûretân Şerife Mihriban ve Şerife Fâtıma’ya edâ ve teslîme merkūm Bostanî el-Hâc Ali’ye tenbîh olunduğu huzûr-ı âlîlerine i‘lâm olundu.<br><br>Fî 11 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42315"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42317"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o578"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>