﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 487<br>Hüküm no: 361<br>Orijinal metin no: [131a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Köprülüzade Mehmed Asım’ın inşa ettirdiği geminin reisi Limnili Cankaroğlu Dimitraki’nin muhâsebesinin görülmesi ve borçların ödenmesi</b><br><br>Köprülüzâde Mehmed Âsım Beyefendi’nin sefîne nizâ‘ı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în İstanbul Kādısı Mevlânâ Mustafa Âsım -zîdet fezâilühû- ve kıdvetü’n-nüvvâbi’l-müteşerri‘în Limni Cezîresi nâibi mevlânâ -zîde ilmühû- tevkī‘-i refî‘-i hümâyûn vâsıl olucak ma‘lûm ola ki<br><br>Müderrisîn-i kirâmdan kıdvetü’l-ulemâi’l-muhakkıkīn mevlânâ Köprülüzâde Mehmed Âsım Bey -zîde ilmühû-nun bundan akdem Cezîre-i Taşöz’de müceddeden inşâ ettirdiği kalyon kıçlı ta‘bîr olunur el-yevm Âsitâne-i aliyyede Cibali İskelesi’nde merbût bir kıt‘a sefîneye koca reis nasbeylediği Limnili Cankaroğlu Dimitraki nâm zimmî ticâret zımnında sefîne-i merkūmeyi alıp Bahr-i Sefîd cânibinde dilediği mahallerde otuz bir ay geşt ü güzâr edip medîne-i İzmir’e geldiği ihbâ[r] olundukda Kaptan-ı Deryâ buyruldusuyla Der-aliyye’ye ihzâr ve celb olunup bâ-fermân-ı âlî muhâsebesi rü’yet olunmak için hâlâ İstanbul Gümrüğü Emîni ve Başmuhâsebe pâyesi olan iftihârü’l-emâcid ve’l-ekârim Hüseyin -dâme mecduhû-ya havâle olunmağla reisler kethudâsı ve ehl-i hibreleri ve sâir ashâb-ı sefâinden mazbûtü’l-esâmî tüccâ[r-ı] Müslimîn hazır oldukları hâlde zimmî-i mesfûr müddet-i geşt ü güzârında, sefîne-i merkūme levâzımına sarf eyledim deyü bâ-defter-i müfredât iddi‘â eylediği on bin beş yüz yirmi bir guruşun yedi bin altı yüz yirmi dokuz guruşu müddet-i merkūmede sefîne-i mezkûre mahsûlünden kabzını mu‘terif olduğu ol mikdâr guruşu takās ve mahsûb ile istifâ olunmuş olup mâ‘adâ iki bin sekiz yüz doksan iki guruşu kadr-ı ma‘rûfeden ziyâde masârif-i fâhiş olduğundan bir vechile iltifâta şâyân olmadığı zimmî-i mesfûra tefhîm olunup ol dahi ziyâde masrûf mutâlebesinden ve Mîr-i mûmâ-ileyh dahi müddet-i mezkûrede mahsûl-i sefîne nâmıyla nesne mutâlebesinden her biri fâriğler olduğu emîn-i mûmâ-ileyhin i‘lâmından müstefâd olup ancak mîr-i mûmâ-ileyhin zimmî-i mesfûr zimmetinde cihet-i karzdan altı bin yetmiş dört guruş ve sefîne-i merkūmenin süvâri reisi olan işbu hazır bi’l-meclis Mehmed Reis nâm kimesnenin dahi zimmî-i mesfûr zimmetinde cihet-i deyn-i şer‘îden sekiz yüz yetmiş sekiz guruş ki cem‘an altı bin dokuz yüz elli iki guruş alacak hakları olduğu reis-i mesfûr muvâcehesinde ber-nehc-i şer‘î şühûd-i udûl ile sâbit ve mütehakkık ve mûcebiyle hükm-i şer‘î lâhık olduğu i‘lâmât-ı şer‘iyeden müstebân olup ol vechile meblağ-ı mahkûmun-bih-i merkūmun tahsîli için mîr-i mûmâ-ileyh ve merkūm Mehmed Reis talebleriyle medyûn zimmî-i mesfûru ber-mûceb-i i‘lâm-ı şer‘î dört aydan beri tomrukda habsettirilip sefîne-i merkūmenin sülüsân hissesi mîr-i mûmâ-ileyhin ve sülüs hissesi mesfûr Dimitraki zimmînin iştirâken ve şâyi‘an mülkleri olduğu, Mîr-i mûmâ-ileyh tarafından husûs-ı âtîde müseccel vekîli Hâfız Osman b. Ali zimmî-i mesfûr ile bu def‘a huzûr-ı şer‘de terâfu‘larında tarafeynin bi’l-asâle ve bi’l-vekâle ikrâr ve tasdîklarıyla zâhir ve mütebeyyin olup zimmî-i mersûmun edâ-yı deyne kudreti var iken mûmâtale etmekle Reisler Kethudâsı es-Seyyid Mustafa ve ehl-i hibreleri es-Seyyid Mahmud ve Kapan tüccârından Abdullah ve sâirleri hazır oldukları hâlde vekîl-i mezbûr ile merkūm Mehmed Reis’in yedlerinde olup da‘vâlarına mutâbık ibrâz eyledikleri fetvâ-yı şerîfe mûcebince zimmî-i mesfûrun urûz-ı mâlından olan sülüs hisse sefînesini bey‘ ve edâ-yı deyn eyle, deyü zimmî-i mesfûra bi’d-defa‘ât tenbîh ve tazyîk olundukda mesfûr inâden bey‘ etmemekle re’y-i h[â]kimü]’ş-şer‘ ile zimmî-i mesfûrun sülüs hisse-i sefînesiyle sâir urûzunu vefâ etmez ise Limni Cezîresi’nde mâlik olduğu akārâtını semen-i misilleriyle bey‘ olunup mîr-i mûmâ-ileyh ile mezbûr Mehmed Reis’e olan düyûnu edâ ve îfâ olunması için bâlâsı tuğrâ-yı garrâ ile müzeyyen bir kıt‘a fermân-ı âlî-şânım i‘tâsını sen ki İstanbul Kādısı mevlânâ-yı mûmâ-ileyhsin, i‘lâm etmenle vech-i meşrûh üzere amel olunmak fermânım olmağın imdi sen ki İstanbul Kādısı mevlânâ-yı mûmâ-ileyhsin, ber-vech-i muharrer zimmî-i mesfûrun sülüs hisse-i sefînesiyle sâir urûzunu semen-i misliyle bey‘ edip mîr-i mûmâ-ileyh ile mezbûr Mehmed Reis’e olan düyûnunu edâya mübâderet ve sen ki Limni nâibi mevlânâ-yı mûmâ-ileyhsin, zimmî-i mesfûrun ber-minvâl-i muharrer Dersa‘âdet’imde bey‘ olunacak sefîne hissesi ve sâir urûzunun esmânı düyûnunu îfâ etmez ise Cezîre-i mezbûrede mâlik olduğu akārâtı her ne ise semen-i misliyle tâlibine bey‘ u füruht edip hâsıl olan semeninden kezâlik mîr-i mûmâ-ileyh ve reis-i merkūm taraflarından kabzına me’mûra edâ ve teslîme ihtimâm ve dikkat ve hilâf-ı şer‘ gadri mûcib vaz‘ ve hâlât vukū‘undan hazer ve mücânebet eylemen bâbında fermân-ı âlî-şânım sâdır olmuşdur. Buyurdum ki: Hükm-i şerîfimle ( ) vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından hazer ve mübâ‘adet eyleyesiz. Şöyle bilesiz alâmet-i şerîfe i‘timâd kılasız.<br><br>Fî-evâhiri şehri Recebi’l-ferd li-sene erba‘a ve işrîn ve mieteyn ve elf.<br><br>El-Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32357"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32359"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b487"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o587"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>