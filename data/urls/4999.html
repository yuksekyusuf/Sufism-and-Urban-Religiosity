﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 122<br>Hüküm no: 75<br>Orijinal metin no: [14b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kirişçi Ali Çelebi b. Hüseyin’in evini Debbağ Kara el-Hâc Mehmed Vakfı’na sattığı</b><br><br>Husûs-ı âti’l-beyânın mahallinde ketb ü tahrîri için bi’l-iltimâs savb-ı şer‘den irsâl olunan başkâtibimiz Mevlânâ Mustafa Efendi b. el-merhûm Yunus Efendi Mahmiye-i İstanbul’da Alifakih Mahallesi’nde sâkin Kirişçi Ali Çelebi b. Hüseyin’in menziline varıp zeyl-i rakīmde mektûbü’l-esâmî Müslimîn mahzarlarında akd-i meclis-i şer‘-i şerîf ettikde mezbûr Ali Çelebi meclis-i ma‘kūd-ı mezkûrda merhûm Debbâğ Kara el-Hâc Mehmed nâm sâhibü’l-hayrın nukūd-ı mevkūfesine meşrûtiyyet üzere bi’l-fi‘il mütevellî olan bâ‘isü hâze’l-kitâb el-Hâc Mustafa Efendi b. Hasan mahzarında ikrâr ve takrîr-i kelâm edip vâkıf-ı mezbûr vakfiye-i ma‘mûlün-bihâsında nukūd-ı mevkūfe-i mezkûresini akāra tebdîli şart eylediği ecilden akd-i âtî sudûruna değin yedimde mülk ve hakkım olup mahalle-i mezbûrede vâki‘ bir tarafdan Abdülfettâh Dede veresesi ve bir tarafdan Emine Hatun ve bir tarafdan Mehmed Çelebi mülkleri ve bir tarafdan tarîk-i âm ile mahdûd fevkānî bir oda ve tahtânî bir oda ve sofa ve bodrum ve bi’r-i mâ ve bir mikdâr bahçe ve kenîfi muhtevî mülk menzilimi bi-cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-i bâtt-ı sahîh-i şer‘î ile vakf-ı mezbûra akār için mütevellî-i mezbûr el-Hâc Mustafa Efendi’ye yüz elli guruşa bey‘ ve temlîk ve teslîm eylediğimde ol dahi ber-vech-i muharrer iştirâ ve temellük ve tesellüm edip semeni olan meblağ-ı mezbûr yüz elli guruşu nukūd-ı mezkûreden olmak üzere mütevellî-i mezbûr yedinden tamamen ahz u kabz eyledim min-ba‘d menzil-i mahdûd-ı mezkûr vakf-ı mezbûr müstegallâtından olup kat‘â benim alâkam kalmadı emsâli gibi mutasarrıf olsun dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde ketb ü tahrîr ve ma‘an ba‘s olunan [15a] Abdünnebi b. Nuh ve Salih b. Ali ile meclis-i şer‘a gelip her biri alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fî 9 Rebî‘ülevvel sene [1]143.<br><br>Şuhûdü’l-hâl: El-hâc Mehmed Ağa b. el-Hâc Abdullah, el-Hâc Süleyman b. Mehmed, İsmail Çelebi b. Hüseyin, Hasan Çelebi b. Ahmed, Molla Ahmed b. el-Hâc Mehmed, Ali Çelebi b. Receb, Ahmed Çelebi b. Abdullah, Mehmed Çelebi b. İbrahim, Debbâğ el-Hâc İsmail b. Osman, es-Seyyid Mehmed Çelebi b. es-Seyyid Osman, es-Seyyid Ahmed Çelebi b. Mustafa, Osman Efendi b. Musa, Hüseyin Çelebi b. Mehmed, Ahmed Çelebi b. Mehmed, Molla Ömer b. Mustafa, Ömer Çelebi b. Hüseyin, Hasan Beşe b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=4998"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5000"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b122"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o749"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>