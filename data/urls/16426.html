﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 163 Numaralı Sicil (H. 1147-1149 / M. 1734-1736)<br>cilt: 67,&nbsp;sayfa: 94<br>Hüküm no: 55<br>Orijinal metin no: [20a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Abdullah’ın, üvey kızı Ümmügülsüm Hatun bt. Şaban’a vasîlik döneminden kalan borcunun terekesinden ödenmesi</b><br><br>Medîne-i hazret-i Ebî Eyüb el-Ensârî -aleyhi rahmetü Rabbihi’l-Bârî-de el-Hâc Hüsrev mahallesinde sâkine Ümmügülsüm Hatun bt. Şa‘bân’ın zevci ve tarafından taleb ve da‘vâ ve ahz u kabza vekîl olduğu zât-ı mezbûreyi ma‘rifet-i şer‘iye ile ârifân olan Ebûbekir Çelebi b. Mustafa ve Mustafa Çelebi b. Ömer şehâdetleriyle sâbit olan işbu râfi‘u’l-kitâb el-Hâc Mustafa b. el-Hâc Ali meclis-i şer‘-i şerîf-i enverde medîne-i mezbûrede Ali Paşa-yı Cedîd mahallesinde sâkin iken bundan akdem vefât eden el-Hâc Mustafa b. Abdullah’ın zevce-i menkûha-i metrûkesi Hadîce Hatun bt. Mustafa <<mahzarında üzerine>> ile müteveffâ-yı mezbûrun düyûn-ı müsbetesini edâya bâ-hüccet-i şer‘iye vasîyy-i muhtârı olan Ömer Çelebi b. Mustafa mahzarında üzerlerine da‘vâ ve takrîr-i kelâm edüp zevcem müvekkile-i mezbûrenin hâl-i sıgārında babası müteveffâ el-Hâc Şa‘ban’dan müntakıl eşyâ ve nukūd ve sâir terekesini üvey babası müteveffâ el-Hâc Mustafa kabz ve eşyâyı bey‘ ve semenini ve nukūd-ı mezbûreyi istirbâh ve emriyle masârifine ba‘zısın sarf edüp ba‘de küllî hesâbin mal-ı mevrûsundan zimmetinde üç yüz seksen iki guruş deyn olmak üzere bâkī kalıp hatta müteveffâ-yı mezbûr bin yüz kırk dört senesinde meblağ-ı mezbûr zimmetinde müvekkilem mezbûreye deyni olduğunu huzûr-ı Müslimînde ikrâr ve işhâd edüp kable’l-edâ fevt olmağla terekesinden bi’l-vekâle taleb ederim, suâl olunsun dedikde gıbbe’s-suâl ve’l-inkâr vekîl-i mezbûrdan müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden sâlifü’z-zikr Ali Paşa-yı Cedîd mahallesinde sâkin el-Hâc Yusuf b. Abdullah ve Ebûbekir Çelebi b. Mustafa nâm kimesneler li-ecli’ş-şehâde meclis-i şer‘a hâzırân olup isre’l-istişhâd, fi’l-hakīka müteveffâ-yı mezbûr el-Hâc Mustafa b. Abdullah b. Abdurrahman işbu rebîbesi Ümmügülsüm Hatun’un hâl-i sıgārında babası müteveffâ el-Hâc Şa‘ban’dan müntakıl eşyâ ve nukūd ve sâir terekesini üvey babası müteveffâ el-Hâc Mustafa kabz ve eşyâyı bey‘ ve semenini ve nukūd-ı mezbûreyi istirbâh ve emriyle ba‘zısın masârifine sarf edüp ba‘de küllî hesâbin mal-ı mevrûsundan zimmetinde üç yüz seksen iki guruş deyn olmak üzere bâkī kalıp hatta müteveffâ-yı mezbûr bin yüz kırk dört senesinde cihet-i mezkûreden meblağ-ı mezbûr zimmetinde rebîbesi müvekkile-i mezbûre Ümmügülsüm Hatun’a deyni olduğunu huzûrumuzda ikrâr ve bizi işhâd eyledi; biz bu husûsa bu vech üzere şâhidleriz; şehâdet dahi ederiz deyü [20b] her biri edâ-i şehâdet-i şer‘iye eyledikde ba‘de’t-ta‘dîl ve’t-tezkiye şehâdetleri makbûle oldukdan sonra tahlîf-i şer‘î içün zâtı ta‘rîf-i şer‘î ile mu‘arrefe olan müvekkile-i mezbûre Ümmügülsüm Hatun meclis-i şer‘a ihzâr ve ba‘de’t-tahlîfi’ş-şer‘î mûcebiyle ba‘de’l-hükm meblağ-ı mezbûr üç yüz seksen iki guruşu müteveffâ-yı mezbûrun terekesinden edâya vasîyy-i mezbûr Ömer Çelebi ile zevcesi mezbûre Hadîce Hatun’a tenbîh birle mâ-vaka‘a bi’t-taleb ketb olundu.<br><br>Fi’l-yevmi’r-râbi‘ ve’l-işrîn min-Şa‘bâni’l-mu‘azzam sene 1147.<br><br>Şuhûdü’l-hâl: Yahya Efendi b. Mustafa, es-Seyyid Ahmed Efendi Kādî-i Ürgüb muvakkaten, Ahmed Efendi b. Mustafa, Mustafa Efendi b. Hüseyin, Mehmed Efendi Kadızâde, Hüseyin Çelebi b. Mehmed, İbrahim Çelebi b. Ömer, Abdullah Çelebi b. İsmail, el-Hâc Mustafa b. Abdullah, el-Hâc Yusuf Çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=16425"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16427"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp163&bsm=eyp163b094"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp163&bsm=eyp163o384"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>