﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 440<br>Hüküm no: 526<br>Orijinal metin no: [69b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Öldürülen Mehmed Ağa b. Ali’nin, Baltacı Mahmud Ağa Vakfı’na olan borcuna mukabil vârislerden rehin alındığı</b><br><br>Kâtib sehv etmekle yirmi beşinci varakda tashîhen kayd olunmuşdur. Husûs-ı âti’l-beyânın mahallinde tahrîri iltimâs olunmağın kıbel-i şer‘den mevlânâ keşfî Efendi irsâl olunup ol dahi fahrü’l-emâcid ve’l-ekârim Hasan Ağa b. Himmet’in mahmiye-i İstanbul’da Zeyrek mahallesinde sâkin olduğu menziline varıp edip zeyl-i vesîkada isimleri mastûr olan müslimîn huzûrunda akd-i meclis-i şer‘-i şerîf eyledikde, vilâyet-i Anadolu’da medîne-i Tire’de Câmi‘-i Cedîd mahallesinde sâkin iken bundan akdem maktûlen vefât eden Mehmed Ağa b. Ali’nin verâseti zevce-i metrûkesi Fâtıma bt. Bektaş nâm hâtun ile sulbî kebîr oğulları Hasan Efendi ve Ahmed Çavuş ve Mustafa Ağa ve Mahmud’a ve sulbî sagīr oğlu Ali ve sulbiye kebîre kızları Hatice ve Rukiye ve sagīre kızı Âişe’ye münhasıra olup kable’l-kısme mezbûr Mehmed dahi vefât edip verâseti vâlidesi mezbûre Fâtıma ile li ebeveyn er karındaşları mezbûrûn Hasan Efendi ve Ahmed Çavuş ve Mustafa Ağa’ya ve Ali Çelebi ve li ebeveyn kız karındaşları mezbûrât Hatice ve Rukiye ve Âişe’ye münhasıra olduğu şer‘an zâhir ve müte‘ayyin oldukdan sonra merhûm Baltacı Mahmud Ağa vakf-ı lâzım ile vakf ve gallesini medîne-i İzmir’de binâ eylediği yirmi bir çeşmenin su yollarını ta‘mîre şart eylediği nukūdun meşrûtiyyet üzre mütevellîsi olup evlâd-ı vâkıfdan olan Ebûbekir Ağa meclis-i ma‘kūd-ı mezbûrda kendi taraflarından asîl ve karındaşları merkūmûn Ahmed Çavuş ve Hatice ve Rukiye taraflarından husûs-ı âti’l-beyâna vekîl olup mezbûrânın zâtlarını ma‘rifet-i şer‘iyye ile ârifân olan Ömer Çavuş b. ( ) [ve] Mehmed Çavuş b. Yusuf şehâdetleri ile şer‘an vekâletleri sâbite olan mezbûrân Mustafa Ağa ve Hasan Efendi ile şâhidân-ı mezbûrân ta‘rîfleri ile mu‘arrefe olan mezbûre Fâtıma mahzarlarında bi’t-tevliyye ikrâr ve takrîr-i kelâm edip bundan akdem müteveffâ-yı mezbûr Mehmed Ağa hayâtında asl-ı mâl-ı vakf-ı mezbûrdan ve ribh-i şer‘îden vakf-ı mezbûra zimmetinde deyni olan on yedi bin beş yüz guruşun dört bin beş yüz guruşunu vâkıf-ı mezbûr Mahmud Ağa’nın hayâtında emriyle mârrü’z-zikr çeşmelerin su yolları meremmetine harc ve sarf edip bâkī on üç bin guruşunu kable’l-îfâ vefât ettiğinde ben dahi tevliyyetim hasebiyle meblağ-ı bâkī on üç bin guruşu huzûr-ı hâkimde tereke-i müteveffâ-yı mezbûra vâzı‘ü’l-yed olan veresesinden taleb ve da‘vâ ve şuhûd-ı udûl ile muvâcehelerinde isbât ve terekesinden edâya hükm-i şer‘î lâhık olmağla meblağ-ı mahkûmun-bih üç bin guruşu tereke-i vâfiyesine vâzı‘-ı yed eden veresesinden vakf için alıp kabz edip on bin guruş bâkī kaldıkdan sonra mezbûrân Mustafa Ağa ve Hasan Efendi asâleten ve vekâleten ve merkūme Fâtıma asâleten yedimde olan mâl-ı vakıfdan iştirâ ve kabz eyledikleri levn ve zirâ‘ı beynimizde ilm-i şer‘î ile ma‘lûm çuka ve akmişe semeninden vakfa deynleri bin guruş ki cem‘an vakf-ı mezbûra deynleri olan on bir bin guruş mukābelesinde mezbûr Mustafa Ağa medîne-i Tire kazâsına tâbi‘ Kedine? nâm karyede vâki‘ lede’l-ahâlî ve’l-cîrân ma‘lûmü’l-hudûd çiftlik ta‘bîr olunur mülk menzilini ve mezbûr Hasan Efendi Bayındır kazâsına tâbi‘ Falaka nâm karyede vâki‘ lede’l-ahâlî ma‘lûmü’l-hudûd otuz dönüm mülk zeytin bahçesini ve mezbûre Fâtıma dahi Birgi kazâsına tâbi‘ Adıgede nâm karyede vâki‘ lede’l-ahâlî ve’l-cîrân ma‘lûmü’l-hudûd üç kıt‘a mülk zeytin bağını her biri asâleten ve müvekkil-i mezbûr Ahmed Çavuş’un zikr olunan medîne-i Tire’de Murtaza Ağa mahallesinde vâki‘ lede’l-ahâlî ve’l-cîrân ma‘lûm dâhiliyye ve hâriciyyesinde büyût-ı müte‘addideyi müştemil mülk menzilim ile Bayındır kazâsına tâbi‘ Küre nâm karyede vâki‘ lede’l-ahâlî ma‘lûmü’l-hudûd çiftlik ta‘bîr olunur mülk menzilini cemî‘ hudûd ve hukūku müştemilâtları ile bana rehin vaz‘ edip ben dahi tevliyyetim hasebiyle irtihân ve kabûl edip emlâk-i mesfûreyi mahallinde ahz u kabza beni taraflarından taslît eylediler dedikde mezbûr Mustafa Ağa ve Hasan Efendi asâleten ve vekâleten ve merkūme Fâtıma asâleten mütevellî-i merkūm Ebûbekir Ağa’nın kelimât-ı meşrûhasını vicâhen tasdîk ve şifâhen tahkīk eylediklerinden sonra vâki‘ hâli mevlânâ-yı mezbûr mahallinde tahrîr ba‘dehû ma‘an irsâl olunan muhzır Hüseyin b. Abdullah ile meclis-i şer‘a gelip alâ vukū‘ihî inhâ ve ihbâr ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’l-âşir min Recebi’l-ferd li sene seb‘a ve seb‘în ve elf.<br><br><br>Şuhûdü’l-hâl: Mefharü’l-müderrisîni’l-kirâm Sâlih Efendi, umdetü’l-müderrisîn Mehmed Efendi [b.] İbrahim, fahrü’l-a‘yân Hasan Ağa b. el-Hâc Himmet, es-Seyyid Mehmed Ağa b. es-Seyyid Ali Çelebi, Mustafa Efendi b. el-Hâc Kemal, Mehmed Çelebi b. Bayezid, İbrahim Çavuş b. Abdünnebi, Mehmed Ağa b. Ömer, Ahmed Ağa b. Mehmed el-Hâc.</p>          <br><a title="Önceki sayfa" style="text-decoration:none" href="./ayrmetin.php?idno=1683"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1685"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b440"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0960"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>