﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 62<br>Hüküm no: 2<br>Orijinal metin no: [1b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dülbendçi Hüsam Vakfı’na olan borcunu ödemesi hususunda Papa Haçador’a tenbih olunması</b><br><br>Efendi hazretleri imzâsıyladır.<br><br>Mahmiye-i İstanbul’da merhûm Dülbendçi Hüsam Vakfına bi’l-fi‘il mütevellî olan işbu râfi‘ü’l-kitâb Mehmed Halil b. Abdurrahman nâm kimesne meclis-i şer‘-i şerîfde mahmiye-i mezbûrede Langa kurbünde sâkin Papa Haçador v. Avanos nâm zimmî muvâcehesinde üzerine da‘vâ ve takrîr-i kelâm edip vakf-ı mezbûrun benden mukaddem mütevellîsi iken vefât eden Halil Efendi b. İbrahim nâm kimesne hayâtında asl-ı mâl-ı vakf-ı mezbûrdan yedinde olan üç yüz esedî guruşu mezbûr Haçador’a onu on bir buçukdan hesâbınca ribh vermek üzere idâne ve teslîm, mezbûr Haçador dahi istidâne ve kabz edip hattâ müteveffâ-yı mezbûr târîh-i kitâbdan bir sene mukaddem hayâtında mezbûr Haçador’a idâne ve teslîm etdiği meblağ-ı mezbûr asl-ı mâl-ı vakf-ı mezbûrdan olduğunu ikrâr dahi etmiş idi, suâl olunup vakıf için alıvermek matlûbumdur dedikde gıbbe’s-suâl, mezbûr Haçador cevâbından müteveffâ-yı mezbûrdan hayâtında üç yüz esedî guruş iktirâz ve kabz etmiş idim, lâkin mâl-ı vakf-ı mezbûrdan olduğu ma‘lûmum değildir deyü inkâr edicek, mütevellî-i mezbûrdan müdde‘âsını mübeyyine beyyine taleb olundukda mahmiye-i mezbûrede Dülbendçi Hüsam mahallesi sükkânından Mehmed Çelebi b. Rıdvan el-Cündî ve Rıdvan b. Abdullah el-Cündî nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr târîh-i kitâbdan bir sene mukaddem hayâtında mezbûr Haçador’a idâne ve teslîm etdiği üç yüz esedî guruş asl-ı mâl-ı vakf-ı mezbûrdan olduğunu bizim huzûrumuzda ikrâr ve bizi işhâd etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince meblağ-ı mezbûr üç yüz esedî guruşu vakf-ı mezbûr için mütevellî-i mezbûra teslîm ve edâya merkūm Haçador üzerine hükm-i sahîh-i şer‘î ile hükmolunmağın mâ-vaka‘a bi’t-taleb ketb olundu.<br><br>Fî-selhi Cumâdelûlâ li-sene ihdâ ve selâsîn ve elf.<br><br>Şuhûdü’l-hâl: Es-sâbikūn</p>          <br><a title="Önceki sayfa" style="text-decoration:none" href="./ayrmetin.php?idno=2319"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2321"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b062"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o622"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>