﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 86<br>Hüküm no: 28<br>Orijinal metin no: [11-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Samatya’da Hacce Kadın Vakfı’na ait menzil ve içindeki eşyalara ait davada tarafların zimmetlerini ibra etmesi</b><br><br>Merhaba Köşesi’nde vâki‘ menzil ibrâsını isbât<br><br>Kasaba-i Kasımpaşa’da mütemekkine ve şahs-ı ta‘rîf-i şer‘le mu‘arrefe Sara bt. Avanis v. Hıristo nâm Nasrâniye mahmiye-i İstanbul’da meclis-i şer‘-i hatîrde on ay mukaddem hâlik olan Kazer v. Kosta v. Haçok nâm zimmînin sulbî kebîr oğulları olup mahmiye-i mezbûrede Samatya’da Mîrahor mahâllesinde Merhaba Köşesi nâm mahâlde vâki‘ bir tarafdan Kasab Nikola menzili ve etrâf-ı selâsesi tarîk-i âm ile mahdûd İstanbul kādıları efendiler nezâretlerinde olan evkāfdan Hacce Kadın Vakfı’ndan bir bâb menzile bâ-re’y-i mütevellî kat‘â ferâğ ile vaz‘-ı yedleri mütehakkık olan işbu bâ‘iseyi’s-sifr Yorgi ve Atan nâm zimmîler muvâcehelerinde vakf-ı mezkûr mütevellîsi tarafından vekîli hâzır olduğu hâlde üzerine da‘vâ ve takrîr-i kelâm edip menzil-i mezkûr taraf-ı vakf-ı mezbûrdan yevmî ikişer akçe icâre ile tasarrufumda olmağla hâlik-i merkūm Kazer’e cihet-i şer‘iyyeden iki bin beşyüz guruş deynimin mukābelesinde yetmiş iki senesinde ferâğ bi’l-vefâ tarîkiyle bâ-re’y-i mütevellî ferâğ ve teslîm ve kable edâi’d-deyn merkūm Kazer hâlik oldukda menzil-i merkūm oğulları işbu merkūmân Yorgi ve Atan’a intikāl etmiş idi. Hâlâ ben mezbûrâna edâ-yı deyn ve menzil-i merkūmu yine re’y-i mütevellî ile istirdâd murâd ederim, suâl olunmak matlûbumdur dedikde gıbbe’s-suâl merkūmân Yorgi ve Atan cevâblarında müdde‘iye-i mezbûre Sara menzil-i mezkûru babamız hâlik-i merkūma kabz eylediği meblağ-ı merkūm iki bin beş yüz guruş bedel mukābelesinde bâ-re’y-i mütevellî kat‘â fâriğ ve fâriğān ani’ş-şevâgil ba‘de’t-teslîm babamız merkūmun helâkinden bize intikāl edip hattâ işbu müdde‘iye-i mezbûre Sara menzil-i mezkûre vech-i meşrûh üzere bizden da‘vâ ve işbu yetmiş dokuz senesi şehr-i Rebî‘ülevveli’nin on dördüncü günü mahfil-i şer‘iyyâtda üç yüz guruş bedel-i makbûz mukābelesinde bizim ile sulh olup menzil-i mezkûra ve içinde müstehleke yine bizden iddi‘â eylediği beş yüz guruş kıymetli eşyâya müte‘allıka âmme-i da‘vâdan bizim zimmetimizi ba‘de’l-ibrâ ve’l-kabûl menzil-i mezkûrda kat‘â alâkası olmadığını huzûr-ı Müslimînde ikrâr ve işhâd dahi etmiş idi deyü târîh-i merkūm ile müverraha ve ol vakitde şer‘iyyâtî Veliyüddin Efendi imzâsıyla mümzât ve hatemiyle mahtûme takrîrlerine mutâbık bir kıt‘a hüccet ibrâzıyla ba‘de’d-def‘ ve’l-inkâr merkūmândan def‘-i meşrûhlarına beyyine taleb olundukda isimleri zeyl-i hüccet-i mezkûrede mastûr udûl-i ahrâr-ı ricâl-i Müslimînden Ayvansaray’da Mustafa Paşa mahâllesinde sâkin <<Mehmed b. Veli nâm kimesne li-ecli’ş-şehâde>> Ömer Efendi b. Abdurrahman ve Samatya’da Suffe nâm mahâlde sâkin Mehmed b. Veliyüddin nâm kimesneler li-ecli’ş-şehâde meclis-i şer‘-i şerîfe hâzırân olup isre’l-istişhâd fi’l-hakīka şahsı rü’yetimiz ile ma‘lûmumuz işbu Sara Nasrâniye işbu bin yüz yetmiş dokuz senesi Rebî‘ülevveli’nin on dördüncü günü mahfil-i şer‘iyyâtda merkūmân [12] Yorgi ve Atan ile üç yüz guruş bedel-i makbûz mukābelesinde sulh olup Samatya’da Mîrahor mahâllesinde Merhaba Köşesi’nde vâki‘ bir tarafdan Kasab Nikola ve etrâf-ı selâsesi tarîk-i âm ile mahdûd Hacce Kadın Vakfı’ndan olan bir bâb menzil-i mezkûr ve içinde müstehleke beş yüz guruş kıymetli eşyâya müte‘allıka âmme-i da‘vâdan işbu merkūmân Yorgi ve Atan’ın zimmetlerini ibrâ edip onlar dahi ibrâsını ba‘de’l-kabûl menzil-i mezkûrda aslâ alâkası olmadığını bizim huzûrumuzda ikrâr ve bizi işhâd eyledi, biz bu husûsa bu vech üzere şâhidleriz, şehâdet dahi ederiz deyü her biri edâ-yı şehâdet-i şer‘iyye eylediklerinde, ba‘de’t-ta‘dîl mahâllerinde bi’t-taharrî tezkiye olunup şehâdetleri makbûle oldukdan sonra merkūme Sara meclis-i şer‘-i şerîfde merkūmân ile vech-i meşrûh üzere sulh olup menzil-i mezkûra müte‘allıka da‘vâdan merkūmânın zimmetlerini ibrâ ve menzil-i mezkûrda alâkası olmadığını ikrâr u i‘tirâf dahi etmeğin mûcebiyle müdde‘iye-i mezbûre Sara menzil-i mezkûr için mu‘ârazadan men‘ birle mâ-vaka‘a bi’t-taleb ketb olundu.<br><br>Fî 22 B sene 1179.<br><br>Şuhûdü’l-hâl: Araboğlu Mehmed b. el-Hâc Mehmed, İbrahim b. Osman, Hasan b. Osman, Kapanda sâkin Osman Ağa b. Ahmed, Molla Mehmed b. Ahmed, Muhzırlar kethüdâsı el-Hâc Mehmed, Uzun Osman tâbi‘-i Sarı Müslim, Hasan tâbi‘-i Sarı Müslim, İbrahim tâbi‘-i Sarı Müslim, Ali tâbi‘-i Sarı Müslim, Sarrâf Nikola ve İstavri, İstervan v. Panayot, Tristan v. Vinçor</p>          <br><a title="Önceki sayfa" style="text-decoration:none" href="./ayrmetin.php?idno=29318"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29320"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b086"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o640"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>