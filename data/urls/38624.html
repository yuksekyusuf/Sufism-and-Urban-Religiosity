﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 231<br>Hüküm no: 244<br>Orijinal metin no: [43a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Darendeli İbrahim Paşazade Abdurrahman Bey’in vefat eden Mikail v. Kirkor’da olan alacağını vârislerinden tahsil etmesi</b><br><br>Husûs ile sulh, 1200 guruş<br><br>Tahakkuk-ı özr-i şer‘îye binâen husûs-ı âti’l-beyânın mahâllinde ketb ü tahrîri için savb-ı şer‘-i enverden bi’l-iltimâs irsâl olunan mevlana es-Seyyid Numan Efendi mahmiye-i İstanbul’da Yeni Han’da vâki‘ sarrâf tâifesinden Artin v. Avanes zimmînin odasına varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i âlî ettikde Anadolu’da Darende kasabası ahâlisinden olup oda-i mezkûrda misâfiren sâkin İbrahim Paşazâde Abdurrahman Bey meclis-i ma‘kūd-ı mezkûrda kasaba-i mezbûrede mütemekkin iken bundan akdem hâlik olan Mikâil v. Kirkor zimmînin verâseti zevce-i metrûkesi <<kızları Gevher ve Margarit ve Anna Nasrâniye ve Anna ve Maryem’e münhasıra, ba‘dehû mersûm>> Turfanda bt. Karabet Nasrâniye ile sulbî oğlu Bargam zimmîye ve sulbiye kızları Gevher ve Margarit ve Anna ve Maryem’e münhasıra ve ba‘dehû mersûm Bargam zimmî dahi hâlik olup verâseti zevce-i metrûkesi Kadem bt. Adam Nasrâniye ile mersûmât Turfanda ve Gevher ve Margarit ve Anna ve Maryem’e inhisârı tahakkukundan sonra verese-i mersûmât Turfanda ve Gevher ve Margarit ve Anna ve Maryem taraflarından husûs-ı âtîde tasdîka vekîlleri mersûm Artin zimmî muvâcehesinde ikrâr-ı tam ve takrîr-i kelâm edip benim hâlik-i evvel-i mersûm Mikâil zimmîye sağlığında zimmetimde beynimizde ma‘lûm cizye malından iki bin beş yüz guruş deynim olup ba‘dehû deynim olan meblağ-ı mezbûru hâlik-i mersûma sağlığında edâ eylediğimden sonra meblağ-ı mezbûru benden kabzını ketb birle benim malımdan ve karındaşım Ahmed Bey yedinden nakid bin iki yüz elli guruşum ve kethudâm Mehmed yedinden bir def‘a beş yüz guruşum ve bir def‘a üç yüz guruş kıymetli bir mercanlı tüfengimi ve bir def‘a iki yüz yirmi guruş kıymetli bir karsak kürkümü ve yüz guruş kıymetli bir Acem şalımı ve yedi yüz elli guruş kıymetli ecnâs kerestemi ve tâcir Yusuf zimmetinde rehin bahâsı için olmak üzere alacağım olan dört yüz elli guruşumu bi-gayrı hakkın ahz ve istihlâk etmekle meblağ-ı mecmû‘-ı mezbûr iki bin üç yüz yetmiş guruşu tereke-i hâlik-i mersûmdan da‘vâ sadedinde olmuş idim. El-hâletü hâzihî mersûm Artin zimmî bana malından bin iki yüz guruş def‘ ü teslîm ben dahi yedinden tamamen ahz ü kabz edip ziyâde müdde‘âma müte‘allika da‘vâdan tereke-i hâlik-i mersûmu ve veresesi müvekkilât-ı mersûmâtın zimmetlerini kabûllerini hâvî ibrâ ve iskāt eyledim dedikde, gıbbe’t-tasdîki’ş-şer‘î vâki‘ hâli mevlana-yı merkūm mahâllinde ketb ü tahrîr ve ma‘an mürsel ümenâ-i şer‘le meclis-i şer‘a gelip alâ-vukū‘ihî inhâ [43b] ve takrîr etmeğin mâ-vaka‘a bi’t-taleb ketb olundu.<br><br>Fî 25 Ca sene [1]242<br><br>Şühûdü’l-hâl: Muhzır Mehmed Çelebi, Hüseyin b. Ahmed, Ahmed Vehbi Efendi b. Hasan İzzet, Hazîne Kâtibi Mustafa Efendi, Hatipoğlu Ahmed Efendi, Çukadâr Mustafa Ağa, Muhzır Mehmed Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=38623"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38625"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b231"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o526"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>