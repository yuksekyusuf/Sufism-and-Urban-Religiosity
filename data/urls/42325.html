﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 205<br>Hüküm no: 219<br>Orijinal metin no: [39b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Niğde’nin Mesli köyü halkının Ali Sipahi’den şikâyette bulundukları</b><br><br>Ma‘rûz,<br><br>Medîne-i Niğde kazâsına tâbi‘ Mesli nâm karye re‘âyâsından arzuhâl eden Andon ve Kirkor nâm zimmîler mahfil-i şer‘iyyâtda medîne-i mezbûre sükkânından arzuhâlde ismi mezkûr es-Seyid Ali Sipâhî muvâcehesinde mezbûr es-Seyyid Ali Sipâhî işbu hâzırân bi’l-meclis karyemizin gedikli za‘îmleri olan es-Seyyid Mehmed Emin Ağa ve es-Seyyid Mahmud Ağa ile müşterek karyemizin sipâhimiz olup emir ve defter mûcebince timârı hissesine âid [40a] olan a‘şâr-ı şer‘iyye ve rüsûm-ı örfiyesinden ziyâde bizden ve bi’l-cümle karyemiz ahâlîsinden cebren ve kahren her çift başına ikişer keyl mahsûl ve ikişer araba saman ve cizye evrâklarımız için sipâhîye nâmıyla dahi yirmi beşer paramızı ahz ve hasâd vaktinde mukaddem subaşısını gönderip ba‘dehu vâfir atlı ile kendi dahi gelip müddet-i medîde karyemizde meks ve cümlemizi rencîde ve ta‘cîz eylediklerinden gayrı yedinden istidâne ve makbûzumuz olan yüz elli guruş için dahi her ayda sene hesâbıyla cebren tecdîd-i temessük edip on beş seneden beri bilâ-devr-i şer‘î ribâ nâmıyla bi-gayr-ı hakkın dört bin iki yüz guruşumuzu ahzetmekle hâlâ ber-vech-i muharrer bi-gayr-ı hakkın ahzeylediği mahsûl ve saman ve akçeyi kendi nefislerimizden asâleten ve sâir karyemiz ahâlîsi taraflarından işbu hüccet mantûkunca vekâletlerimize binâen vekâleten taleb ederiz deyü da‘vâ eylediklerinde mezbûr es-Seyyid Ali Sipâhî dahi karye-i mezbûr re‘âyâsından ber-mûceb-i emr ve defter a‘şâr-ı şer‘iyye ve rüsûmât-ı örfiyeden hissesine âid olan mikdârdan ziyâde nesne kabzını ve ber-vech-i muharrer ta‘cîzini ve dört bin iki yüz guruş müdde‘âlarını inkâr ve benim re‘âyâ zimmetlerinde üç bin guruş alacağım vardır deyü da‘vâya tasaddî etdikde zimmiyân-ı mezbûrân dahi üç bin guruş müdde‘âsını inkâr etmeleriyle beynlerinde ba‘de’l-münâza‘a mezbûr es-Seyyid Ali Sipâhî ba‘de’l-yevm karye-i mezbûre re‘âyâsından bâ-emr ve defter hissesine âid olan mikdârdan ziyâde taleb etmeyip ve vakt-i hasâdda subaşılar ile varıp hilâf-ı şer‘-i şerîf ve mugāyir-i emr-i münîf kimesneyi ta‘cîz etmemek üzere mezbûr es-Seyyid Ali Sipâhî ve mezbûrân zimmîler dahi ber-mûceb-i emr ve sûret-i defter a‘şâr-ı şer‘iyye ve rüsûmât-ı örfiyeden kendüye âid olan hissesini vakit ve zamânıyla edâda tekâsül ve muhâlefet etmemek üzere tarafeynden her biri ta‘ahhüd edip lâkin zimmiyân-ı mezbûrânın umûmen karye-i mezbûre re‘âyâsı taraflarından vekâletlerinin sübûtu müte‘assir olup ve her biri âhardan tasaddî eylediği hukūk-ı şer‘iyye müdde‘âlarına şâhidleri dahi bunda olmağla da‘vâlarını mahâllinde görmek üzere tarafeyn terâzî ve ittifâk edip minvâl-i meşrûh üzere hukūk-ı şer‘iyye da‘vâları için medîne-i Niğde kādısı dâ‘îleri huzûrunda şer‘le mürâfa‘a ve ihkāk-ı hak olunmak bâbında emr-i âlîşân inâyet ve ihsân buyurulmak ricâsında oldukları huzûr-ı âlîlerine i‘lâm olundu.<br><br>Fî 13 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42324"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42326"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b205"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o576"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>