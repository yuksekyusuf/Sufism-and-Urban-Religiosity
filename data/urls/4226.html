﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 396<br>Hüküm no: 485<br>Orijinal metin no: [85a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Eyüb Ağa b. Bâli’nin borcuna mukabil rehin verdiği menzilini satmak üzre Halil Çelebi b. İlyas’ı vekil tayin etmesi</b><br><br>Havâss-ı Aliyye Kazâsı’na tâbi‘ Kağıdhâneköyü demekle ma‘rûfe karye sükkânından Eyüb Ağa b. Bâli nâm kimesne meclis-i şer‘-i şerîf-i enverde, işbu bâ‘isü’l-kitâb Mustafa Efendi b. İbrahim mahzarında ikrâr-ı tâm ve takrîr-i kelâm edip, mezbûr Mustafa Efendi on yedi İstanbul altını ve on altı Mısrî altın ve on sekiz esedî [guruşu] ikrâz ve teslîm, ben dahi iktirâz ve kabz edip ve yine yedinden işbu emr-i kabz eylediğimiz beynimizde ilm-i şer‘î ile ma‘lûm semeni târih-i kitâbdan bir sene tamâmına değin müeccel ve mev‘ûd biri orta ve ikisi yan üç kıt‘a Acem keçesi bahâsından dahi elli beş buçuk guruş ki, min haysü’l-mecmû‘ yüz elli guruş mezkûr Mustafa Efendi’ye zimmetimde lâzımü’l-edâ ve vâcibü’l-kazâ deynim olup, mukābelesinde silk-i mülk-i sahîhimde münselik olup karye-i mezbûrede vâki‘ bir tarafı Mehmed Çelebi mülkü ve bir tarafı İbrahim Paşa zevcesi mülkü ve bir tarafı el-Hâc Bâli Beşe mülkü ve bir tarafı tarîk-i âm ile mahdûd, üç bâb fevkānî oda ve bir köşk ve iki su kuyusu ve eşcâr-ı müsmire ve gayr-ı müsmire bahçeyi müştemil mülk menzilimi, ba‘de’t-tahliyeti’ş-şer‘iyye merkūm Mustafa Efendi’ye irhân ve teslîm, ol dahi irtihân ve kabûl ve kabz eyledi. Meblağ-ı mezbûr ba‘de tamâmi’l-ecel zimmetimde lâzımü’l-edâ ve vâcibü’l-kazâ deynimdir dedikde, gıbbe’t-tasdîki’ş-şer‘î mezbûr Eyüb Ağa meclis-i şer‘de Halil Çelebi b. İlyas mahzarında ikrâr ve i‘tirâf edip, müddet-i mezkûre tamâmında edâ-i deyn ile fekk-i rehin etmişdim, menzil-i mezbûru ba‘de’l-müzâyede semen-i misli ile âhara bey‘ ve kabz-ı semen ve deyn-i mezbûru edâ ve fazla kalırsa bana îsâle ve husûs-ı mezbûr mütevakkıf olduğu umûrun küllîsine azl ve in‘izâlden masûne vekâlet-i devriye ile mezbûr Halil Çelebi b. İlyas tarafımdan vekîl ve nâib-i menâb nasb ve ta‘yîn eyledim dedikde, ol dahi vekâlet-i mezbûreyi kabûl ve merâsimini kemâ-yenbağī edâya ta‘ahhüd etmeğin, mâ hüve’l-vâki‘ bi’t-taleb ketb olundu. Fi’l-yevmi’t-tâsi‘ ve’l-ışrîn min Cumâdelâhire sene 1102.<br><br><br>Şuhûdü’l-hâl: Mehmed Efendi b. Himmet, Hasan b. Aziz, Mustafa b. Nalçacı Şaban, Sâlih b. Abdullah, Molla Mehmedî Efendi b. Sefer ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=4225"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4227"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b396"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o453"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>