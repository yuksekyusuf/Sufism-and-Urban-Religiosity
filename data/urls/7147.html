﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 158<br>Hüküm no: 107<br>Orijinal metin no: [15b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Esirci Hacı Mustafa b. Ebubekir’in, Müderris Mahmud Efendi b. Mehmed Efendi’den satın aldığı Gürcü cariye Şehriban’ın hür olduğunu ispat ettiğinden parasının iadesi</b><br><br>Ma‘rûz<br><br>Esirci tâifesinden Hacı Mustafa b. Ebûbekir Bâb Mahkemesi’nde meclis-i şer‘de müderrisîn-i kirâmdan Mahmud Efendi b. Mehmed Efendi tarafından husûs-ı âti’l-beyâna vekîl olduğu Molla Hüseyin b. Mahmud ve Molla Hasan b. Abdüsselam şehâdetleriyle sâbit olan İbrahim b. Ahmed muvâcehesinde târih-i i‘lâmdan dört sene mukaddem müvekkil-i mezbûr Mahmud Efendi yedinde câriye-i memlûkesi olan orta boylu kara gözlü açık kaşlı Şehriban nâm câriyesini Gürciyyetü’l-asl olmak üzere iki yüz beş guruş semen-i medfû‘ ve makbûza bana bey‘ ve teslîm ben dahi ber-vech-i muharrer ba‘de’l-iştirâ ve’t-tesellüm ben dahi mevsûfe-i mezbûreyi gāib ani’l-meclis Hasan Ağa nâm kimesneye iki yüz beş guruş semen-i medfû‘ ve makbûza bey‘ ve teslîm ol dahi ber-vech-i muharrer ba‘de’l-iştirâ ve’t-tesellüm mezbûr Hasan Ağa dahi mevsûfe-i mezbûreyi Bekir Beşe nâm kimesneye yüz elli guruş semen-i medfû‘ ve makbûza bey‘ ve teslîm ol dahi ba‘de’l-iştirâ ve’t-tesellüm mezbûr Bekir Beşe dahi Hacı Abdülgani nâm kimesneye iki yüz on beş guruş [semen-i] medfû‘ ve makbûza bey‘ ve teslîm ol dahi ber-vech-i muharrer ba‘de’l-iştir[â] ve’t-tesellüm mezbûr Hacı Abdülgani dahi mevsûfe-i mezbûreyi Kökcü İbrahim nâm kimesneye iki yüz yirmi guruş semen-i medfû‘ ve makbûza bey‘ ve teslîm ol dahi ber-vech-i muharrer iştirâ ve tesellüm ettikden sonra târih-i i‘lâmdan yirmi bir gün mukaddem mevsûfe-i mezbûre Şehriban Mahkeme-i Bâb’da meclis-i şer‘de mezbûr Kökcü İbrahim muvâcehesinde hürriyetini şühûd-ı udûl ile ba‘de’l-isbât ve’l-hükm sebîli tahliye olundukdan sonra mezbûr Kökcü İbrahim mezbûr Hacı Abdülgani’den ol dahi mezbûr Ebûbekir Beşe’den ol dahi mezbûr Hasan Ağa’dan ol dahi benden herbiri semen-i mebî‘lerini bi-hükmi’l-mürâca‘a ahz u kabz etmeleriyle ben dahi müvekkil-i mezbûr Mahmud Efendi’ye medfû‘um olup semen-i mebî‘ olan iki yüz beş guruşu müvekkil-i mezbûr Mahmud Efendi’den bi-hükmi’l-mürâca‘a taleb ederim deyü da‘vâ eyledikde mezbûr İbrahim cevâbında fi’l-hakīka müvekkil-i mezbûr Mahmud Efendi mevsûfe-i mezbûre Şehriban’ı iki yüz beş guruşa müdde‘î-i mezbûr Hacı Mustafa’ya bey‘ eylediğini ikrâr lâkin mevsûfe-i mezbûre Şehriban ber-vech-i meşrûh hürriyetini isbât eylediğini bi’l-vekâle inkâr edicek müdde‘î-i mezbûr Hacı Mustafa ber-vech-i muharrer müdde‘âsını Molla Hüseyin b. Hacı Mehmed ve Molla Mehmed b. Ahmed nâm kimesneler şehâdetleriyle mezbûr İbrahim muvâcehesinde vech-i şer‘î üzere ba‘de’l-isbât mûcebiyle semen-i mebî‘ olan iki yüz beş guruşu bi-hükmi’l-mürâca‘a müdde‘î-i mezbûr Hacı Mustafa’ya edâ ve teslîme mezbûr İbrahim’e tenbîh olunduğu huzûr-ı âlîlerine i‘lâm olundu.<br><br>Fî 26 Rebî‘ülâhir sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7146"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7148"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b158"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o645"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>