﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 317<br>Hüküm no: 339<br>Orijinal metin no: [131-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şer‘iyye mahkemelerinin hüccet ve tescil işlemlerinde Damga Resmî Kanunu’na göre her yerde aynı muamelemin yapılması</b><br><br>İstanbul Kādılığı’na,<br><br>Fazîletlü Efendim Hazretleri,<br><br>Mehâkim-i şer‘iyede pul sarfiyâtını tensîk ve te’mîn için tescîl-i vekâleti hâvî defter-i mahsûsuna yazılan şerhler zîrine Damga Resmî Kānûnu mûcebince onar ve taleb vukū‘unda işbu mahâlden ihrâcen ve mezkûr tescîlden bi’l-bahs verilmekte olan hüccetlere kayd sûreti i‘tibâriyle üçer guruşluk yapıştırılması Şûrâ-yı Devlet ve Meclis-i Hâss-ı Vükelâ karârıyla bi’t-tensîb makām-ı senâverîye ma‘lûmât verildiği beyânıyla Hazînece de îfâ-yı muktezâsı 11 Mart sene 1307 târihli tezkire-i sâmîyede iş‘âr kılınması üzerine keyfiyet Düyûn-ı Umûmiye İdâresi Komiserliği’ne havâle olunup mezkûr komiserlikden cevâben alınan tezkirelerde Edirne ve Yemen vilâyetlerince kadîmi vechile ve gayr-ı muttarid bir sûretde mu‘âmele cereyân eylemekde olduğu misillü Üsküdar Mahkeme-i Şer‘iyyesi’nde eğer müvekkil ayrıca hüccet taleb eder ise tescîl-i vekâlete pul yapıştırılmayıp hüccete on [gu]ruşluk pul yapıştırıldığı gibi Galata Mahkemesi’nde de hem tescîle ve hemde hüccete seviyen ve ziyâdeten onar guruşluk pul ilsâk edilmekde bulunduğu tahkīkāt-ı vâkı‘adan anlaşıldığına ve bu ise muhâlif-i karâr bulunduğundan bahisle mu‘âmele-i mezkûrenin her yerde seviyen ve mutarriden te’mîn-i cereyânı zımnında iktizâsının icrâsı Düyûn-ı Umûmiye İdâresi’nin iş‘ârına atfen izbâr olunduğundan ve Meclis-i Mâliye ve Muhâsebe-i Umûmiye ifâdeleriyle ber-mûceb-i karâr icrâsı îcâbı için vilâyât-ı mezkûre mehâkimi rüesâsına icrâ-yı teblîgāt olunması Adliye Nezâret-i celîlesine yazıldığından bast ile taraf-ı hulûsverîden dahi lâzım gelenlere teblîgāt-ı mukteziye icrâ olunmasına mütedâir Mâliye Nezâret-i celîlesinden mevrûd tezkire Meclis-i Tedkīkāt-ı Şer‘iyye’ye lede’l-havâle husûs-ı mebhûsün-anh hakkında makām-ı muhlisîden sebk eden iş‘âr üzerine ahîren 13 Şa‘bân sene 1308 târihiyle vârid olan tezkire-i sâmîyede mahkeme-i şer‘iyeden tescîl-i vekâleti hâvî defter-i mahsûsuna yazılan şerhler zîrine Resm-i Damga Kānûnu mûcebince onar ve taleb vukū‘unda işbu mahâlden ihrâcen ve mezkûr tescîlden bi’l-bahs verilmekte bulunan hüccetlere kayd sûreti i‘tibâriyle üçer guruşluk pul yapıştırılması lüzûmu Şûrâ-yı Devlet Tanzîmât Dâiresi’nin Meclis-i Mahsûs-ı Vükelâ’da kırâet olunan mazbatasında dermeyân olunduğu ve ol vechile devâir-i âidesine teblîğ-i madde kılındığı beyân buyrulduğundan ber-mûceb-i iş‘âr karâr-ı mezkûra tevfîk-i mu‘âmele edilmesi lâzım geleceğinin Dersa‘âdet ve bilâd-ı selâse mehâkim-i şer‘iyesiyle merâkiz-i vilâyât ve elviye-i müstakille nüvvâb-ı kirâmına izbârı bâ-müzekkire ifâde olunarak mûcebince teblîgāt-ı umûmiye icrâ kılınmış olmağla savb-ı fazîletlerinden dahi nizâmı dâiresinde mu‘âmele-i mutarrideye i‘tinâ ve himmet buyurulması siyâkında tezkire-i senâverî terkīm kılındı.<br><br>Fî 22 Zilhicce sene 1310 ve fî 24 Haziran sene 1309.<br><br>Şeyhülislâm<br><br>Mehmed Cemaleddin</p>          <br><a title="Önceki sayfa" style="text-decoration:none" href="./ayrmetin.php?idno=36263"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36265"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b317"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o511"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>