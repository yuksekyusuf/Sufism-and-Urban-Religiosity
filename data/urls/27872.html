﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 502<br>Hüküm no: 537<br>Orijinal metin no: [149a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe bt. Çolak Hüseyin’in hür olduğunun tesbit edildiği</b><br><br>İşbu orta boylu açık kaşlı ala gözlü rıkk-ı sâbıkını mu‘terife bâ‘isetü hâze’l-kitâb Ayşe bt. Çolak Hüseyin nâm mühtediye meclis-i şer‘-i şerîfde rakīk olmak üzre kendiye vâzı‘ü’l-yed olan esirci Mehmed b. Hasan nâm kimesne mahzarında üzerine da‘vâ ve takrîr-i kelâm edip ben medîne-i Silistre’de iskele kurbunda Hisar mahallesi sâkinelerinden hürretü’l-asl olan Nabe bt. Noyaşko nâm Nasrâniyenin hürretü’l-asl olan Çolak Hüseyin b. Abdullah nâm mühtedînin firâşından hâsıla sadriye kızı olup hürretü’l-asl iken, mezbûr Mehmed rakīk olmak üzre bi gayri hakkın bana vaz‘-ı yed eder hâlâ mezbûr Mehmed’e suâl olunup üzerimden yed-i mubtılasının kasr ve izâlesine tenbîh olunup sebîlim tahliyye olunmak matlûbumdur dedikde gıbbe’s-suâl mezbûr Mehmed cevâbında mahmiye-i İstanbul’da Âbid [Abdi] Çelebi mahallesi sâkinelerinden ismi ma‘lûmum olmayan bir hâtun târih-i kitâbdan on beş gün mukaddem mevsûfe-i mezbûreyi rakīk olmak üzre yüz yirmi guruş semen-i makbûza bana bey‘ ve teslîm ben dahi iştirâ ve tesellüm etmekle vaz‘-ı yed ederim, vech-i muharrer üzre hürriyeti ma‘lûmum değildir deyicek müdde‘iye-i mezbûreden müdde‘âsını mübeyyine beyyine taleb [149b] olundukda medîne-i mezbûrede Rüstem Çelebi mahallesi ahâlîsinden olup mahmiye-i mezbûrede Balkapanı kurbunda Yenihan’da misâfiren sâkin olan İbrahim Çelebi b. Ahmed ve Şeyh Nasûh mahallesi ahâlîsinden olup mahrûse-i Ga[la]ta’da Kürkçükapısı kurbunda misâfiren sâkin olan Hüseyin Bey b. Abdullah nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûre Ayşe medîne-i mezbûrede zikr olunan Hisar mahallesi sâkinelerinden hürretü’l-asl olan Nabe bt. Noyaşko nâm Nasrâniyenin hürrü’l-asl olan Çolak Hüseyin b. Abdullah nâm mühtedînin firâşından hâsıla sadriye kızıdır, hürretü’l-asldır biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye ettiklerinde şâhidân-ı mezbûrânın keyfiyyet-i hâllerini suâl için savb-ı şer‘-i şerîfden irsâl olunan Mevlânâ es-Seyyid Muharrem Efendi b. es-Seyyid İsmail evvelâ zikr olunan Yenihan’a varıp sükkânından Odabaşı Ahmed Çelebi b. Hüsameddin ve Ali Çelebi b. Hasan ve el-Hâc Sefer b. Murtaza ve Mahmud Beşe b. Yusuf ve es-Seyyid Mazhar Çelebi b. es-Seyyid Mehmed ve Sâlih Çelebi b. Mahmud ve Mehmed Çelebi b. Hüseyin nâm kimesnelerden şâhid-i mezbûr İbrahim Çelebi’nin keyfiyyet-i hâlini suâl edip ve sâniyen zikr olunan Kürkçükapısı kurbuna varıp sükkânından el-Hâc Muharrem b. Abdullah ve el-Hâc es-Seyyid Osman b. es-Seyyid Kurd ve el-Hâc Ahmed b. Derviş ve el-Hâc Mehmed b. Arslan ve Odabaşı İbrahim b. Hüseyin ve Ahmed b. Halil ve el-Hâc Mehmed Efendi b. Ahmed nâm kimesnelerden şâhid-i mezbûr Hüseyin Bey’in keyfiyyet-i hâlini suâl eyledikde her biri şâhidân-ı mezbûrân için adl ve makbûlü’ş-şehâdedir deyû haber verdiklerini Mevlânâ-yı mezbûr mahallinde tahrîr ve ma‘an irsâl olunan Musa Çelebi b. Receb ile meclis-i şer‘-i şerîfe gelip alâ vukū‘ihi inhâ ve takrîr etmekle sırren ve alenen ta‘dîl ve tezkiyye olunduklarından sonra şehâdetleri makbûle olmağın mûcebince müdde‘iye-i mezbûre Ayşe’nin ber vech-i muharrer hürriyetine ba‘de’l-hükmi’ş-şer‘î üzerinden yed-i mubtılasının kasr ve izâlesine mezbûr Mehmed’e tenbîh olunup mezbûre Ayşe’nin sebîli tahliyye olunmağın mâ vaka‘a bi’t-taleb ketb olundu. Fi’l-yevmi’s-sâbi‘ aşer min şehri Rebî‘ilâhir li sene seb‘a ve semânîn ve elf.<br><br><br>Şuhûdü’l-hâl: Mustafa b. Abdullah, Hüseyin b. İbrahim, Mehmed b. Hasan, Mehmed Beşe b. Mustafa, Murtaza Ağa b. Abdurrahman, Ebûbekir b. Hüseyin, Osman b. Ömer ve gayruhüm mine’l-hâzırûn.</p>          <br><a title="Önceki sayfa" style="text-decoration:none" href="./ayrmetin.php?idno=27871"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27873"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b502"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o673"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>