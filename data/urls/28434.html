﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 87<br>Hüküm no: 18<br>Orijinal metin no: [6a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Karabet v. Daman’ın evini zapt ettikleri iddiasıyla Aksabert bt. Bali ve Hevri bt. Zan aleyhine açtığı davadan feragat ettiği</b><br><br>Mahmiye-i İstanbul’da Şeyhferhad mahallesi sâkinelerinden iken bundan akdem hâlike olan Meyrem bt. Daman? nâm Ermeniye’nin verâseti babası mezbûrun li-ebeveyn karındaşı oğulları olup hîn-i helâkinde sagīrler olmağla hâlâ kebîr olan Asvador ve Karabet veledey Zan nâm Ermenilere münhasıra olduğu şer‘an zâhir ve müte‘ayyen oldukdan sonra mezbûr Karabet meclis-i şer‘-i şerîf-i enverde zikri âtî menzile vâzı‘ateyü’l-yed olan işbu râfi‘ateyü’l-kitâb Aksabert bt. Bali ve Huri bt. Zan nâm Ermeniyeler muvâcehelerinde ikrâr-ı tâm ve takrîr-i kelâm edip mahalle-i mezbûrede vâki‘ bir tarafdan Kundakçı Mehmed Çelebi ve Aşçıbaşı mülkleri ve bir tarafdan Azel mülkü ve bir tarafdan tarîk-i hâs ile mahdûd büyût-ı adîde ve arsa-i hâliye ve su kuyusunu müştemil menzil hâlike-i mezbûre Meyrem’in ile’l-helâk mülkü olup ba‘de’l-helâk benimle karındaşım mezbûr Asvador’a ırsen isâbet etmiş iken menzil-i mezbûrun sokak kapısı tarafından mezbûr Aşçıbaşı mülkü ve tarîk-i hâs ve menzil-i mezbûrun arsası taraflarında vâki‘ bir bâb fevkānî ve bir bâb tahtânî odalar ve tûlen ve arzen dört zirâ‘ arsa ve bir bâb mahzenin fevkine merkūme Aksabert ve mezkûr Azel ve Kundakçı Mehmed Çelebi taraflarında vâki‘ tûlen on üç buçuk ve arzen sekiz buçuk zirâ‘ arsa ile su kuyusu ve sokak kapısına mürûr edecek tûlen yedi ve arzen iki zirâ‘ arsaya merkūme Huri bi-gayr-ı hakkın vâzı‘atü’l-yed olmuşlardır deyü menzil-i mezbûrun zikrolunan ebniye ve arsasını merkūmetândan taleb ve da‘vâ eylediğimde onlar dahi cevâblarında hâlike-i mezbûre Meyrem bin seksen yedi senesi Saferü’l-hayr’ının evâilinde marîza olduğu hâlde helâkimden sonra cemî‘ mâlımın sülüsü ihrâc olunup on bin akçesi techîz ve tekfînime ba‘de’s-sarf bâkīsinde cümleden mukaddem menzil-i mahdûd-ı mezbûr sadaka-i mevkūfe olup zikrolunan mahallerinde biz sâkine ve mutasarrıfe ve mâ‘adâsında Şemsi bt. Abdullah ve Mülâyim bt. Abdullah sâkine olmak üzere vasiyyet ve tenfîzine Bali v. Zan nâm Ermeni’yi vasîyy-i muhtâr nasb u ta‘yîn edip musırraten hâlike oldukda terekesinin sülüsü menzil-i mezbûrun kıymet-i şer‘iyesi olan otuz altı bin akçeye müsâ‘id olmağla menzil-i mezbûr ber-vech-i muharrer vakf ve mahâll-i mezbûrların süknâsı bize meşrûta olmağla meşrûtiyyet üzere vaz‘-ı yed ederiz hatta bin seksen sekiz senesi şehr-i Rebî‘ülâhir’inin on beşinci günü bâlâda tafsîl olunan vech üzere menzil-i mezbûru hâlike-i mezbûrenin vasiyyetine binâen vakfiyet üzere huzûr-ı hâkimü’ş-şer‘de da‘vâ ve müdde‘âmızı şühûd-ı udûlle vasîyy-i mezbûr muvâcehesinde şer‘an isbât edip menzil-i mezbûrun şurût-ı mezkûre birle vakfiyetine hükm-i hâkimü’ş-şer‘ lâhık ve işbu hüccet-i şer‘iye tahrîr olunmuşidi deyü mazmûnu müsbit hüccet-i şer‘iye ibrâz etmeleriyle beynimizde münâza‘ât-ı kesîre cereyân etmişidi. El-hâletü-hâzihî menzil-i mezbûra müte‘allika âmme-i da‘vâdan mezbûretân Aksabert ve Huri’nin zimmetlerini ibrâ-i âmm-ı kātı‘u’n-nizâ‘la ibrâ ve ıskāt eyledim min-ba‘d menzil-i merkūma müte‘allika mezbûretân ile da‘vâ ve nizâ‘ım kalmadı dedikde gıbbe’t-tasdîkı’ş-şer‘î mâ hüve’l-vâki‘ bi’t-taleb ketb olundu.<br><br>Fi’l-yevmi’l-ışrîn min-Cumâdelâhire li-sene seb‘a ve mie ve elf.<br><br>Şuhûdü’l-hâl: Mehmed Çelebi b. Ahmed, Hasan Çelebi b. Abdullah, el-Hâc Mustafa Kethudâ, İbrahim Çelebi b. Ahmed, el-Hâc Ali Çukadâr.<br><br>Hıdır v. Daman?, İsayi v. Menin?, Anderya v. Manol, Begos v. Hıdır.<br><br>Yevm-i sebt fî gurre-i Recebi’l-ferd li-sene 1107<br><br>Yevm-i ahad fî 2 Recebi’l-ferd sene 1107<br><br>Yevm-i isneyn fî 3 Recebi’l-ferd li-sene 1107<br><br>Yevm-i sülâsâ fî 4 Recebi’l-ferd li-sene 1107</p>          <br><a title="Önceki sayfa" style="text-decoration:none" href="./ayrmetin.php?idno=28433"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28435"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b087"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o910"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>