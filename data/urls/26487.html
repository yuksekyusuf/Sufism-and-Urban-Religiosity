﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 405<br>Hüküm no: 478<br>Orijinal metin no: [43a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim Ağa b. Kurt’un vârislerinden Ayşe ve Hatice’nin mirastaki hisselerini Mehmed Beşe b. Mustafa ile karısı Mahımünir bt. Abdullah’a sattıkları</b><br><br>Mahmiye-i İstanbul’da Çavuş Câmi‘i mahallesi sâkinlerinden olup bundan akdem fevt olan İbrahim Ağa b. Kurt’un verâseti zevce-i metrûkesi Ayşe Hâtun bt. el-merhûm Ayas Ağa ile sulbî oğlu Mehmed’e münhasıra olup ba‘de’l-kısme mezbûr Mehmed dahi fevt olup verâseti vâlidesi mezbûre Ayşe ile li üm kız karındaşı Hatîce Hâtun bt. Mehmed Ağa’ya ve ammi oğulları Alişah ve Sâlih Bey ve Mehmed Bey’e münhasıra olduğu şer‘an zâhir ve mezbûrun Alişah ve Sâlih ve Ahmed Bey mûrisleri mezbûr Mehmed’in cemî‘ terekesinden hisse-i şer‘iyyeleri mukābelesinde mezbûretân Ayşe ve Hatîce yedlerinden bi tarîki’t-tehârüci’ş-şer‘î bin kıt‘a riyâlî guruş ile iki bin akçe üzerine sulh olup meblağ-ı mezbûru bi’t-tamâm alıp kabz ettikleri mütebeyyin oldukdan sonra husûs-ı âti’l-beyânın mahallinde tahrîri ibtigā olunmağın, cânib-i şer‘den Mevlânâ Abdülbâkī Efendi irsâl olunup ol dahi mahalle-i mezbûreye varıp zeyl-i rakīmde muharrerü’l-esâmî olan müslimîn huzûrunda akd-i meclis-i şer‘ ettikde, mezbûretân Ayşe ve Hatîce’den her birinin zâtı İsâ Çorbacı b. Mehmed ve Zülfikār b. Abdullah ta‘rîfleri birle mu‘arrefe oldukdan sonra mezbûretân Ayşe ve Hatîce meclis-i mezbûrda râfi‘ü’l-kitâb Mehmed Beşe b. Mustafa ve zevcesi Mâhımünir bt. Abdullah muvâcehelerinde her biri ikrâr-ı tâm ve takrîr-i kelâm edip mûrisimiz müteveffâ-yı mezbûr Mehmed’in terekesinden olup mahmiye-i mezbûrede Karagümrük demekle ma‘lûm mevzi‘de vâki‘ bir tarafdan Osman Bey mülkü ve bir tarafdan Bâli Bey mülkü ve bir tarafdan Mustafa Beşe mülkü ve bir tarafdan tarîk-i âm ile mahdûd bir bâb boz[a]hâne mûrisimiz merkūmun fevtinden sonra bizim ile ammilerimiz mezbûrûna intikāl edip bâlâda beyân olunduğu üzre ibn ammilerimiz merkūmun beynimizden ihrâc olunup zikr olunan boz[a]hâne ve içinde olan âlâtı ikimizin mülk-i mevrûsu olmuş idi hâlâ hudûd-ı mezbûre ile mahdûd olan zikr olunan boz[a]hâneyi içinde mevcûd âlâtından bir büyük kazgan ve bir küçük kazgan ve iki küp ve dört fıçı ve bir destgâh fıçısı ve iki destgâh küpü ve bir kova ve bir elek ve bir balta ve bir bakır kürek ve bir kebab şişi ve bir gerdel ve iki değirmen ve yirmi iki kova ve yirmi dört çapçak ve on bir ağaç tabla ve bir kebab tavası ve bir kancayı bi safkatin vâhidetin mezbûrân Mehmed Beşe ile zevcesi Mâhımünir Hâtun’a yüz kırk bin nakd-i fıddî râyic fi’l-vakt akçeye tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve teslîm eyleyip anlar dahi ale’l-iştirâki’s-seviy iştirâ ve tesellüm ve kabûl ettiklerinden sonra semeni olan meblağ-ı sâlifü’l-beyân yüz kırk bin akçeyi yedlerinden tamâmen alıp kabz eyledik ba‘de’l-yevm zikr olunan boz[a]hâne ve âlât-ı mastûre mezbûrân Mehmed Beşe ve zevcesi Mâhımünir’in iştirâk-i seviy üzre mülkleridir, keyfe mâ yeşâ’ mutasarrıfân olsun dediklerinde mezbûretân Ayşe ve Hatîce’nin minvâl-i muharrer üzre cârî ve sâdır olan ikrârlarını el-mukarru lehümâ’l-mezbûrân Mehmed Beşe ve Mâhımünir vicâhen ve şifâhen tasdîk ve tahkīk etmeğin vâki‘ hâli Mevlânâ-yı mezbûr mahallinde tahrîr, ba‘dehû ma‘an irsâl olunan Mustafa Beşe b. Rıdvan ile meclis-i şer‘a gelip alâ vukū‘ihi inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’l-ışrîn min Zilhicceti’ş-şerîfe li sene 1073.<br><br><br>Şuhûdü’l-hâl: El-Hâc İbrahim b. Yusuf, İsâ Çavuş b. Mehmed, Siyavuş b. Hüseyin, Osman Halîfe b. Veli, Mehmed Efendi b. el-Hâc Hüseyin, Mehmed Efendi el-İmâm, Ramazan b. Ramazan, Ali b. Hasan, Hasan b. Aydın, Hüseyin b. Hasan, İbrahim b. Mehmed, Mustafa b. Mehmed, Ömer b. Mehmed, Mehmed Çelebi b. Ahmed, Hüseyin Çelebi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=26486"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26488"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b405"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1075"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>