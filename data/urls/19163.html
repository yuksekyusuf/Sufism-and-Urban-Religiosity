﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 20 Numaralı Sicil (H. 1005 - 1007 / M. 1596 - 1599)<br>cilt: 35,&nbsp;sayfa: 162<br>Hüküm no: 176<br>Orijinal metin no: [24b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Gabin davasında sulh olunduğu</b><br><br>Budur ki Umdetü’l-muhadderât üsvetü’l-muvakkarât Âbide Hâtun bt. Mehmed meclis-i şer‘-i şerîfde hâmil-i hâze’l-kitâb umdetü’l-erbâbi’l-ahlâk üsvetü ashâbi’l-ikbâl Sefer Kethüdâ b. Abdülmüte‘âl mahzarında ikrâr ve takrîr-i merâm kılıp bundan akdem Havâss-ı Kostantıniyye tevâbi‘inden İkikaya nâm karyede vâki‘ dört tarafı tarîk-i âm ile mahdûd olan mülk çiftliğimi mûmâ-ileyh Sefer Kethüdâ’ya bey‘-i bât ile bey‘ etmeğe zevcim Mahmud Çelebi b. Ahmed’i vekîl etmişdim. Çiftlik-i mezbûr iki yüz bin akçe değer etmeğin mezbûr Mahmud Çelebi çiftlik-i mezbûru müşârün-ileyh Sefer Kethüdâ’ya yüz elli bin akçeye bey‘ eyleyip ve akçesini ahz ü kabz eyleyip bana îsâl ettikden sonra bey‘-i mezbûrede gabn-i fâhiş vardır deyû ben da‘vâ eylediğimde mezbûr Sefer Kethüdâ dahi benim için çiftliği bana yüz elli bin akçeye sen sattın deyicek ikrâra vekîl olmuşdur, hüccet-i bey‘de böyle mastûrdur bi’z-zât olan bey‘de şer‘an mu‘teber değildir deyû gabni inkâr etmekle mâbeynimizde münâza‘ât-ı şedîde ve muhâsamât-ı kesîre vâki‘ olmuş idi el-hâletü hâzihî beynimizde muslihûn tavassut eyleyip husûs-ı mezbûru yirmi beş bin akçelik nakid filori ve beş bin akçe kıymetli Sanevber nâm Rusiyye bir câriye ile sulh eyleyip ben sulh-ı mezbûru kabûl ve bedel-i sulh olan mezkûr filori ve câriyeyi meclis-i sulhda mezbûr Sefer Kethüdâ yedinden bi’t-tamâm ve’l-kemâl ahz ü kabz eyledikden sonra husûs-ı mezbûrede olan gabn da‘vâsından ve çiftlik-i mezbûr ve tevâbi‘i ve levâhıkı da‘vâsından fâriğa oldum ve zimmetini min külli’l-vücûh ibrâ-i âmm-ı mutlak ile ibrâ ve iskāt-ı hak eyledim ba‘de’l-yevm bu husûsda benden ya, ya vekîlimden husûmet ve da‘vâ sâdıra olur ise istimâ‘ olunmaya dediğinde mukırra-i mezbûreyi cemî‘ kelimâtında mezbûr Sefer Kethüdâ vicâhen tasdîk ettikden sonra mâ hüve’l-vâki‘ bi’t-taleb kayd olundu. Tahrîren fî evâili Muharrem sene sitte ve elf. Şuhûd: Mehmed Efendi b. Alâaddin el-İmâm ve’l-Hatîb bi Galata, Mehmed Çelebi b. el-Hâc Yusuf el-Müezzin, Mustafa Reis er-Reisü’s-sultânî, Ebûbekir Çelebi, Abdülkādir Hacı el-Müezzin </p>          <br><a title="Önceki sayfa" style="text-decoration:none" href="./ayrmetin.php?idno=19162"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19164"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt020&bsm=glt020b162"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt020&bsm=glt020o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>