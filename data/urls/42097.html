﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 538<br>Hüküm no: 567<br>Orijinal metin no: [141a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Varisi olmadığı gerekçesi ile emvali beytülmala kalan Âmine’nin akrabası olduğunu iddia eden Havva’nın iddiasının tasdiki</b><br><br>Bâ-imzâ-i Hazreti Efendi.<br><br>Mahmiye-i İstanbul’da Mollagürânî kurbünde Fenâî Dede mahâllesinde sâkin iken bundan akdem vefât eden Âmine bt. Mustafa b. Hamza b. Abdullah’ın vech-i âtî üzere verâsesi olduğunu iddi‘â eden râfi‘atü hâzihi’l-vesîka Havva bt. Mehmed nâm hatun mahmiye-i mezbûrede meclis-i şer‘de mahmiye-i mezbûrede bi’l-fi‘il beytülmal emîni olup bilâ-vâris-i ma‘rûf fevt olanların terekelerini kabza bâ-fermân-ı âlî memûr ve kıbel-i şer‘den mezûn olmağla müteveffâ-yı mezbûrenin ber-mûceb-i defter terekesine ber-vech-i muharrer cânib-i beytülmala aid olmak zu‘muyla vâzı‘ü’l-yed olan Mehmed Bey b. İslâm nâm kimesne mahzarında üzerine da‘vâ ve takrîr-i kelâm edip ben müteveffât-ı mezbûre Âmine’nin babası mezbûr Mustafa’nın li-ebeveyn er karındaşı mezbûr Mehmed’in kızı olup benim babam mezbûr Mehmed ile müteveffa-i mezbûre Âmine’nin babası merkūm Mustafa li-ebeveyn karındaşlar olup babaları ism-i mezbûr Hamza ve dedeleri ismi mezbûr Abdullah ve vâlideleri ismi Zilkade bt. Mehmed ve maskat-ı re’sleri zikr-i mürûr eden Fenâî Dede mahâllesi olup müteveffât-ı mezbûre Âmine’nin verâseti minvâl-i meşrûh üzere bana münhasıra olup benden gayri vârisi ve terekesine müstahıkk-ı âhar yoğiken emîn-i mezbûr Mehmed Bey müteveffât-ı mezbûrenin terekesine bi-gayrı hakkın vaz‘-ı yed eder suâl olunup kasr-ı yedine tenbîh ve bana teslîm olunmak matlûbumdur dedikde gıbbe’s-suâl emîn-i mezbûr Mehmed Bey cevâbında müteveffât-ı mezbûrenin zâhirde vâris-i ma‘rûfu olmayıp terekesi cânib-i beytülmala aid olmak zu‘muyla ber-mûceb-i defter terekesine bi’l-emâne vaz‘u’l-yed eylediğini ikrâr lâkin müdde‘î-i mezbûr müteveffâ-yı mezbûrun vech-i meşrûh üzere hasren vârisesi olduğu ma‘lûmum değildir deyücek müdde‘iye-i mezbûreden müdde‘âsına mutâbıka beyyine talep olundukda udûl-i ahrâr-ı ricâl-i Müslimînden [141b] ve mahâlle-i mezbûr ahâlîsinde Ebubekir Bey b. Mustafa nâm kimesne ile harâir-i asliyâtdan Fâtıma bt. İbrahim ve Rabia bt. Mustafa nâm hatunlar li-ecli’ş-şehâde meclis-i şer‘e hâzırân olup isre’l-istişhâd ve fi’l-vâki‘ işbu müdde‘iye-i mezbûre Havva’nın babası mezbûr Mehmed müteveffât-ı mezbûre Âmine’nin babası merkūm Mustafa ile li-ebeveyn karındaşlar olup babaları ismi merkūm Hamza ve dedeleri ismi mezbûr Abdullah ve vâiledeleri ismi mezbûre Zilkade bt. Mehmed ve maskat-ı re’sleri zikri mürûr eden Fenâî Dede mahâllesi olup müteveffât-ı mezbûre Âmine’nin verâseti vech-i meşrûh üzere iş bu müdde‘iye-i mezbûre Havva’ya münhasıradır, bundan gayr-ı vârisi ve terekesine müstehıkk-ı ahâr olduğu ma‘lûmumuz değildir, biz bu husûsa bu vech üzere şâhidleriz, şehâdet dahi ederiz deyü her biri edâ-yı şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcibince ba‘de’l-hükm ve’t-tenbîh mâ-vaka‘a bi‘t-taleb ketb olundu.<br><br>Fi’l-yevmi’s-sâmin min-Şa‘bâni’l-mu‘azzam li-sene aşere ve mi’e ve elf<br><br>Şuhûdü’l-hâl: İmam Mustafa Efendi b. Mustafa, Mehmed Çelebi b. İbrahim el-müezzin, Ahmed Çelebi b. Abdullah, Mustafa Ağa b. İbrahim, İbrahim Beşe b. Abdullah, Hasan Bey b. Süleyman, Ahmed Çelebi b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=42096"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42098"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b538"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o552"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>