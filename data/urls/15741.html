﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 321<br>Hüküm no: 359<br>Orijinal metin no: [53a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yani v. Polo’nun menzil, değirmen ve tarlalardaki hissesini Panayot v. Zaharya’ya satması</b><br><br>Vilâyet-i Rumeli’nde Yaşağaç kazâsına tâbi‘ Livaniçe nâm karye ahâlîsinden Yani v. Polo nâm zimmî meclis-i şer‘-i şerîfde işbu râfi‘atü’r-rakīm Panayot v. Zaharya nâm zimmî muvâcehesinde ikrâr ve takrîr-i kelâm edip silk-i mülk-i sahîhimde münselik olup karye-i mezbûrda vâki‘ bir tarafı vâdi ve bir tarafı Dimo nâm zimmî mülkü ve bir tarafı dere ve bir tarafı tarîk-i âm ile mahdûd menzilde olan nısf hisse-i şâyi‘amı ve menzil-i merkūm kurbunda vâki‘ hudûdu beynimizde vâki‘ iki kıt‘a bağda olan nısf hisse-i şâyi‘amı ve Makragoralı Suyu demekle ma‘rûf nehir üzerinde dâyir bir göz su değirmeninde olan nısf hisse-i şâyi‘amı ve on dib dut ağacında olan nısf hisse-i şâyi‘amı mezbûr Panayot’a bi safkatin vâhidetin bin iki yüz akçeye cemî‘ tevâbi‘ ve levâhıkı ile bey‘ ve temlîk edip ol dahi minvâl-i muharrer üzre iştirâ ve temellük ve kabûl eyledikden sonra yine karye-i mezbûrede vâki‘ her birinin hudûdu beynimizde ma‘lûm dört kıt‘a çayırda olan nısf hisse-i şâyi‘amı sâhib-i arz ma‘rifetiyle mezbûr Panayot’a üç yüz akçe bedel mukābelesinde tefvîz bi’l-ferâğ edip ol dahi tefevvuz ve kabûl eyledikden sonra semeni mezbûr ile bedel-i merkūm cem‘an bin beş yüz akçeyi mezbûr Panayot yedinden bi’t-tamâm ahz ve kabz eyledim ba‘de’l-yevm zikr olunan hisse-i şâyi‘alarımda alâka ve medhalim yokdur mezbûr Panayot’un mülk-i müşterâsı ve arâzi-i merkūmda olan hisse-i hakk-ı müfevvezi olmuşdur mahallinde zabt ve tasarrufa mezbûr Panayot’u taslît eyledim dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’r-râbi‘ ve’l-ışrîn [53b] min Saferi’l-hayr li sene ihdâ ve tis‘în ve elf.<br><br><br>Şuhûdü’l-hâl: Derviş Ağa b. Mehmed, Mustafa b. Ahmed, Mehmed Efendi, Ahmed Halîfe, Dimo [v.] Piro, Yorgo, Dimo [v.] Niko, Yani [v.] Ratko ve Trandafilo v. Siro.</p>          <br><a title="Önceki sayfa" style="text-decoration:none" href="./ayrmetin.php?idno=15740"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15742"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b321"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o681"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>