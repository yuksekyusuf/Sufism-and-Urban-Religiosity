﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 231<br>Hüküm no: 104<br>Orijinal metin no: [38b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çarşı ve pazarda fiyatların ve ölçü ve tartı aletlerinin kontrol altına alınabilmesi için İhtisab ağası tayin edilmesi</b><br><br>Bâ-sah.<br><br>İstanbul kādısı fazîletlü efendi.<br><br>Âsitâne-i aliyyeye İhtisâb ağası nasbı zımnında emr-i âlîdir.<br><br>Nesta‘îzübillâh atî‘û “atî‘ûllâhe ve atî‘û’r-resûl ve uli’l-emri minküm” âyet-i kerîmesi muktezâsınca kâffe-i mümin ve muvahhid olanlar emrü uli’l-emre itâ‘at ve inkıyâd ile memûr olup bir müddetden beri Yeniçeri nâmına olan eşkıyâ makūlesi hilâf-ı şer‘-i şerîf dâire-i itâ‘atden hurûc ederek ferce bulması cihetiyle gerek Memâlik-i mahrûsede ve gerek Dârü’s-saltanatü’s-seniyye’de her bir şey çığırından çıkmış ve o makūle eşrâr-ı nâsın garazları olan mel‘aneti icrâ zımnında her bir şeye müdâhale dâ‘iyesiyle düşmelerinden nâşî ümmet-i Muhammed’in mâl ve cânlarından emniyyetleri kalmayıp rahatlarına halel gelerek bayağı alış-verişlerine varınca fesâda varmış ve re‘âyâ makūlesi bile tavr ve edeb-i ra‘iyyete mugāyir kıyâfetler ile uygunsuz harekete başlamış olduğu derkâr ve hattâ ibâdullâhın muhtâc oldukları erzâk ve eşyâya ve başıboş serseri makūlelerine nezâret ve dikkat etmek üzere taraf-ı uli’l-emrden muhtesib ta‘yîni husûsu Hazret-i Ömerü’l-fârûk radıyallâhu anh zamân-ı sa‘âdet-nişanlarından beri cârî olarak işbu Devlet-i aliyye-i Muhammediye’nin hîn-i zuhûrundan ahd-i karîbe gelinceye değin mahsûsan İhtisâb ağası ta‘yîniyle nizâm-ı memleket ve âsâyiş-i ibâd maddesine ikdâm olunmuş iken gürûh-ı mahzûlenin her bir alış-verişi dahi el uzatmaları dürlü dürlü muhtekirliğe tasaddîleri takrîbiyle işbu usûl-i müstahsene-i kadîmeye dahi lâyıkıyla bakılamadığından ibâdullâh havâyic-i zarûriyelerinden olan eşyâyı dahi noksan vezn ve gālî bahâ ile mübâya‘aya mecbûr ve mağdûr oldukları âşikâr olup lillâhi’l-hamd ve’l-minne el-hâletü hâzihî o makūle müfsidlerin def‘ ve terbiyeleri müyesser olduğundan inşâallâhu te‘âlâ bundan böyle her bir husûsu şer‘-i şerîf ve kānûn-ı münîfe tatbîk ile ümmet-i Muhammed’in günden güne sâye-i adâlet-vâye-i şâhânede rahat ve âsâyişleri tezâyüd bulmasına dikkat olunması şevketlü kerâmetlü pâdişâh-ı İslâm halledallâhu mülkehû ilâ-yevmi’l-kıyâm efendimiz hazretlerinin emr ü fermân-ı pâdişâhâneleri muktezâsından olmak mülâbesesiyle müceddeden âsâyiş-i bilâd ve ibâd zımnında Devlet-i aliyyenin el-hâletü hâzihî icrâ etmiş ve etmekde olduğu her bir madde muktezâ-yı şer‘-i şerîfe tatbîk ve kimesne hakkında bilâ-mûceb gadr ve hayfet vukū‘a gelmemesine ihtimâm ve tedkīk ile görülmekde ve leyl ü nehâr ancak dîn-i mübîn hizmeti ve ibâdullâhın âsâyiş ve rahatı iltizâm olunmakda olduğu misilli bu def‘a dahi mücerred ibâdullâhın refâh-ı hâl ve âsâyiş-i bâlleri zımnında me’kûlât ve es‘âra dikkat ve erbâb-ı ihtikârın def‘ine ve başıboş ve serseri makūlesinin şîrâze-i nizâmlarına ve re‘âyâ tâifesinin tavr-ı ra‘iyyetden hâric hareketlerinin men‘ine mübâderet etmek üzere kā‘ide-i müstahsene-i kadîme-i şer‘iyye üzere bâ-irâde-i seniyye Dergâh-ı âlî kapıcıbaşılarından mahsûs İhtisâb ağası ta‘yîniyle dâimâ pazar ve esvâkda kol ile gezerek ümmet-i Muhammed’in alacakları eşyânın narh ve terâzisine vesâir havâyic-i zarûriyelerine dikkat ve i‘tinâ ve me’mûriyeti muktezâsını icrâ eylemesi tenbîh kılınmış olmağla imdi sıgār ve kibâr îmân ve insâfı olan cümle ümmet-i Muhammed ve Devlet-i aliyyenin her hâlde murâd-ı hayriyyet-mu‘tâdı ancak agrâz-ı dîn-i mübîn ve vikāye-i âsâyiş-i ibâd-ı Müslimîne masrûf ve münhasır idiğini ve işbu icrâ olunan İhtisâb ağalığı nizâmı dahi kendi haklarında ni‘met-i uzmâ olduğunu bilip şükür ve hamde mübâderet ve ehl-i ırz gürûhundan olanlar “küllü müminin ıhvetün” muktezâsınca birbirlerine dîn karındaşı bilerek ve gönül birliğini elden bırakmayarak her hâlde emr-i ma‘rûf ve nehy-i ani’l-münker ile amel ve hareket ve evkāt-ı hamseyi cemâ‘atle edâya müdâvemet ve mahallelerine ve içlerine yaramaz ve müfsid ve müzevvir makūlesini uğratmayıp kendi hâl ve maslahatlarıyla iştigāl-birle ehl-i İslâma yakışmayan hâlât-ı kabîhadan ve vazîfesinden hâric umûr-ı devlete dâir lakırdılardan ziyâde tevakkī ve mübâ‘adet ve heman cümleye farz olan da‘avât-ı hayriyye-i hazret-i pâdişâhîye muvâzabet eylemelerini ahâlî-i mahallâta ve sâir iktizâ edenlere tefhîm eylemeleri eimme-i mahallâta ve esnâf kethüdâlarına ifâde ve tenbîh eyleyesin deyü.<br><br>Fî 5 S. sene [1]242.</p>          <br><a title="Önceki sayfa" style="text-decoration:none" href="./ayrmetin.php?idno=34010"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34012"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b231"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o522"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>