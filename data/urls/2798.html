﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 396<br>Hüküm no: 480<br>Orijinal metin no: [89b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatıma ve Belkıs’ın vefat eden Abdülaziz Çelebi’nin varisleri olduğundan Beytülmâl Emini tarafından el konulan mirasın kendilerine teslim olunması</b><br><br>Vilâyet-i Anadolu’da bi’l-fi‘il medîne-i Uluborlu kādısı olan Mehmed Efendi b. İbrahim b. el-Hâc Mustafa kıbelinden hatt ü hâtemini hâvî bin seksen bir senesi Recebi’nin on sekizinci günü ile müverrah Fâtıma ve Belkıs ibnetey-i Sinan Efendi nâm hatunlar yedleri ile nakl-i şer‘î vârid olup mazmûnu medîne-i Uluborlu mahallâtından Cisr-i sagīr mahallesi sâkinelerinden Belkıs ve Fâtıma ibnetey-i Sinan Efendi nâm hatunlardan vech-i âtî üzere da‘vâ-yı sahîha-i şer‘iyye ile mesbûk iştişhâd-ı şer‘î sudûrundan sonra udûl-ı Müslimînden olup mahalle-i mezbûre sükkânından umdetü’l-meşâyih el-Hâc Ahmed Efendi b. Mehmed Çelebi b. Muharrem ve Salih Efendi mahallesi sükkânından Salih Dede b. Ali b. Hasan nâm kimesneler nakl ü tahvîl için mahall-i cerh ve ta‘dîlde edâ-i şehâdet-i şer‘iyye edip fi’l-asl medîne-i mezbûre sükkânından olup Dârü’s-saltanati’l-aliyye Kostantıniyyetü’l-mahmiye’de sâkin iken bundan akdem fevt olup muhallefâtı mahmiye-i mezbûrede emîn-i beytülmâl yedinde mazbûta olduğu mesmû‘umız olan Abdülaziz Celebi b. Sinan Efendi nâm müteveffânın müsteşhidetân-ı mezbûretân li-ebeveyn kız karındaşları ve vâriseleri olup babaları ismi Sinan Efendi ve anaları ismi Hadîce ve maskat-ı re’sleri medîne-i mezbûredir, müteveffâ-yı mezbûrun verâseti mezbûretâna münhasıra olup vâris-i âhar olduğu ma‘lûmumuz değildir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde gıbbe ri‘âyeti şerâiti’l-kabûl şehâdetleri hayyiz-i kabûlde vâkı‘a olduğunu hâvî bulunmağın kitâb-ı mezbûr nâkiletân-ı mezbûretân Fâtıma ve Belkıs’ın taleb ve da‘vâları ile müteveffâ-yı mezbûrun terekesine emîn-i beytülmâl olmağla vâzı‘u’l-yed olan zahrü’l-akrân Süleyman Ağa b. Mehmed mahzarında feth ü kırâet ve istintâk olundukda mezbûr Süleyman Ağa vech-i muharrer üzere tereke-i müteveffâ-yı mezbûra vaz‘-ı yedini ikrâr, lâkin mezbûretân Fâtıma ve Belkıs’ın vech-i mübeyyen üzere verâsetlerini ve kitâb-ı mezbûrun zeylinde olan hatt ü hâtemin hâlâ medîne-i mezbûre kādısı olan mezbûr Mehmed Efendi b. İbrahim b. el-Hâc Mustafa’nın hat ve hâtemi olduğunu inkâr etmeğin müdde‘iyetân-ı mezbûretândan kitâb-ı mezbûrun zeylinde olan hat ve hâtemin hâlâ medîne-i mezbûre kādısı olan mezbûr Mehmed Efendi b. İbrahim b. el-Hâc Mustafa’nın hatt ü hâtemi olduğuna beyyine taleb olundukda kitâb-ı mezbûrun zeylinde isimleri mastûr olup yol şâhidleri olan Osman b. Memi ve Mehmed b. Memi nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka kitâb-ı mezbûru hâlâ medîne-i mezbûre kādısı olan mezbûr Mehmed Efendi b. İbrahim b. el-Hâc Mustafa bizim üzerimize kırâet edip huzûrumuzda imzâ ve mühürleyip hatt ü hâtemine bizi işhâd eyledi, biz kitâb-ı mezbûrun zeylinde olan hatt ü hâtem hâlâ medîne-i mezbûre kādısı olan mezbûr Mehmed Efendi b. İbrahim b. el-Hâc Mustafa’nın hatt ü hâtemi olduğuna şâhidleriz, şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince mezbûretân Fâtıma ve Belkıs’ın vech-i muharrer üzere verâsetlerine ba‘de’l-hükm tereke-i müteveffâ-yı mezbûru mezbûretân Fâtıma ve Belkıs’a teslîme mezbûr Süleyman Ağa’ya tenbîh birle mâ-vaka‘a bi’t-taleb ketb olundu.<br><br>Fî 8 min-Şa‘bâni’l-mu‘azzam sene 1081.<br><br>Şuhûdü’l-hâl: Yusuf Efendi b. Abdünnebi, Yusuf Çavuş b. Ali el-mübâşir, Gazanfer Bey b. Tevekkel, Şükrullah Bey b. Mustafa, Mehmed Beşe b. Ramazan.</p>          <br><a title="Önceki sayfa" style="text-decoration:none" href="./ayrmetin.php?idno=2797"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2799"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b396"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o534"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>