﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 580 Numaralı Sicil (H. 1221-1222 / M. 1806-1808)<br>cilt: 84,&nbsp;sayfa: 406<br>Hüküm no: 662<br>Orijinal metin no: [65b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Otuz beş sene önce vefât eden Osman’ın tasarrufundaki vakıf menzil üzerinde tasarruf hakları olduğu iddiasıyla vârislerinin açtığı davanın meşru olmadığı</b><br><br>Derûn-ı arzuhâlde isimleri mezkûr Kalyoncu Mustafa Beşe ve zâtları mu‘arrefe Hadice ve Habibe evlâd-ı Osman Galata’da meclis-i şer‘-i münîrde kasaba-i Kasımpaşa’da sâkin sâhibe-i arzuhâl Şerife Sâliha bt. es-Seyyid Mustafa b. Abdullah tarafından husûs-ı âti’z-zikrde vekîl olduğu zâtını ârifân el-Hâc Ahmed Ârif b. Osman ve Ahmed Beşe b. İsmail nâm kimesneler şehâdetleriyle sâbit olan el-Hâc Ömer Ağa b. el-Hâc Ahmed nâm kimesne muvâcehesinde nezâreti dâ‘îlerine meşrûta evkāfdan el-Hâc Nureddin Vakfı’nın ber-vech-i meşrûta mütevelliyesi Fâtıma tarafından el-Hâc Mustafa Ağa hâzır olduğu hâlde vakf-ı merkūm müstegallâtından kasaba-i mezbûrede Seyyid Ali Çelebi Mahallesi’nde vâki‘ ma‘lûmü’l-hudûd bir bâb vakıf menzile babamız mezbûr Osman bi’l-icâreteyn mutasarrıf iken târih-i i‘lâmdan otuz beş sene mukaddem menzil-i mezkûru yüz elli guruş bedel mukābelesinde Sakkāoğlu Ali Beşe’ye bâ-re’y-i mütevellî vefâen fâriğ olup ba‘dehû mezbûr Ali Beşe dahi bâ-re’y-i mütevellî müvekkile-i mezbûre Şerife Sâliha Hatun’a ferağ-ı kat‘î-i mu‘teber ile fâriğ oldukdan sonra bir sene mürûrunda babamız mezbûr Osman Beşe fevt olup bu vechile menzil-i mezkûr âdiyyen bize intikāl etmiş olmağla babamız müteveffâ-i mezbûrun bedel nâmıyla makbûzu olan yüz elli guruşu bizden ahz-birle menzil-i mezkûru bâ-re’y-i mütevellî bize ferağa müvekkile mezbûre Şerife Sâliha Hatun’a tenbîh olunmak matlûbumuzdur deyü da‘vâ eylediklerinde vekîl-i mezbûr dahi cevâbında husûs-ı mezkûru külliyen inkârından gayrı müdde‘ûn-ı mezbûrûn müddet-i merkūmeden beri müvekkile-i mezbûre Şerife Sâliha Hatun ile bir beldede sâkinler olup bu müddetde bilâ-özr-i şer‘î sükūt ve terk-i da‘vâ eylediklerini herbiri mukırr u mu‘terif iken bu misillû bilâ-özr-i şer‘î otuz beş sene mürûr eden hukūk da‘vâsını bilâ-emr-i âlî istimâ‘ından hükkâm-ı şer‘ memnû‘lar olmağın ol vechile da‘vâlarına bilâ-emr iltifât olunmadığı mübâşirleri el-Hâc Mehmed Çavuş kulları yediyle bi’l-iltimâs huzûr-ı âlîlerine i‘lâm olundu.<br><br>Fî 27 Safer sene [1]222</p>          <br><a title="Önceki sayfa" style="text-decoration:none" href="./ayrmetin.php?idno=22857"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22859"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt580&bsm=glt580b406"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt580&bsm=glt580o439"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>