﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 128<br>Hüküm no: 103<br>Orijinal metin no: [19a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Efendi b. Müstedam Ağa’nın menzilini vakfettiği</b><br><br>Hamd-i müʼebbed ve şükr-i muhalled ol mâlik-i mülk-i câvidân vâkıf-ı esrâr-ı ins ü cân celle sultânuhû ve âmme ihsânuhû hazretlerinin dergâh-ı akdes ve bârgâh-ı mukaddeslerine ref‘ olunur ki; cümle-i kâʼinâtı bî-halel ve bî-kusur ve hıtta-i arz-ı hâliyeyi vücûd-ı pür-cûd-ı insan ile müşerref ve ma‘mûr eyledi ve dürer-i salât ü selâm-ı huceste-nizâm ol medîne-i ilm ü hilm ve temkîn-i gencîne-i vahy-i Rabbi’l-âlemîn Hazret-i Muhammed Mustafa aleyhi mine’s-salâti etyâbihâ ve ezkâhâ hazretlerinin ravza-i münîre ve hazîre-i hatîrelerine nisâr olunur ki; sâlik-i râh-ı hidâyet olan ümmet-i âlî-nehmeti sırât-ı müstakīme delâlet edip dâr-ı na‘îme da‘vet eyledi ve cemî‘ âl ü ashâb ve evlâd u ahbâblarının ervâh-ı tayyibelerine îsâr olunur ki, her biri nâzır-ı medîne-i dîn ve nizâm-ı şer‘-i mübîn idiler. Rıdvânullâhi te‘âlâ aleyhim ecma‘în ve ba‘d işbu kitâb-ı hâlî ani’l-irtiyâbı ketb ve tahrîre dâ‘î-i âdî ve bu sakk-ı ârî ani’ş-şekki tesvîd ve tasdîre ba‘is ü bâdî budur ki; Sâbıkā atabe-i aliyye-i sultâniyyede silâhdârlar kâtibi olup hâlâ Dâru’s-saltanati’s-seniyye mahmiye-i Kostantiniyye’de Kızıltaş mahallesinde sâkin olan sâhibü’l-hayrât ve’l-hasenât tâlibü’s-sadakāt ve’l-meberrât kıdvetü erbâb-ı tahrîr ve’l-kalem umdetü ashâbi’t-takrîr ve’r-rakam Mustafa Efendi b. Müstedam Ağa -yessarallâhu mâ yürîdühû ve yebgī- vaktâ ki; bu dâr-ı dünya bî-sebât ve bî-bekā olup na‘îmi ma‘raz-ı zevâlde mukīmi şeref-i irtihâlde olduğunu mülâhaza edip “es-sadakatü fidyetün li’l-me‘âsî yevme yüʼhazü’l-mücrimûn bi’n-nevâsî” mefhûmu dahi ma‘lûmu olup efdalü sadakāt ve ekmelü hasenât avâidi müstemirre ve fevâʼidi müstekırra olan sadaka-i câriye olduğuna vâkıf olup inân-ı azîmetini semt-i inşâ ve hayrâta âtıf olmağın meclis-i şer‘-i hatîr-i lâzımü’t-tevkīrde vakf-ı âtiyyü’t-tafsîle li-ecli’t-tescîl mütevellî nasb eylediği Dergâh-ı âlî tuğcularından zahrü’l-akrân Mirza Ağa b. Burhan muvâcehesinde ikrâr-ı sahîh-i şer‘î ve i‘tirâf-ı sarîh-i mer‘î edip silk-i mülkümde münselik ve munharit ve samt-ı zabt ve tasarrufumda muntazam ve munzabıt olup mahalle-i merkūmede vâkı‘ tarafeyni Mehmed Bey b. Abdüsselâm mülküne ve tarafeyn-i âharı tarîk-i âmma müntehî olup muhavvata-i hâriciyyesi fevkānî dört oda ve tahtânî dört odayı ve bir ahırı ve iki su kuyusunu ve bir sofayı hâvî ve muhavvata-i dâhiliyyesi fevkānî üç odayı ve iki sofayı ve bir hamamı ve bir matbahı ve bir fırını ve bir mahzeni ve bir kilârı ve bir su kuyusunu ve kenîfi müştemil olan menzilimi hasbeten lillâh ve taleben li’r-rızâ vakf-ı sahîh-i müʼebbed ve habs-i sarîh-i muhalled ile vakfedip şart eyledim ki; menzil-i mezbûrda hayâtta oldukça ben sâkin ve mutasarrıf olup nice diler isem tasarruf edem bi-emri’llâhi’l-Meliki’l-müte‘âl dâr-ı ukbâya intikāl ve irtihâl eylediğimde menzil-i mezbûrda zevcem fahrü’l-muhadderât Âişe Hatun bt. İsfendiyar ve evlâdım ve evlâd-ı evlâdım ile ma‘an sâkine olup evlâdımdan müteveffâ olanların hissesi hayâtta olanlara intikāl ile el-iyâzen bi’llâhi te‘âlâ evlâdım ve evlâd-ı evlâdım ve evlâd-ı evlâd-ı evlâdım bi’l-külliye munkarız oldukda menzil-i mezbûrun süknâsı zîver-i ulûmla ârâste ve hilye-i salâh ve takvâ ile pîrâste nakl-i tefsîre kādir ve ilm-i fıkıh ve hadîsde mâhir bir racül-i sâlih ve âlime reʼy-i hâkim-i hâsim ile tevcîh olunup ol dahi menzil-i mezbûrda sâkin olup her haftada eyyâm-ı erba‘a-i mu‘tâdede bi hasebi’l-âde talebe-i ilm-i şerîfe tefsîr-i Kādî Beyzâvî ve Dürer-i gurer ta‘lîm ve ifâde eyleye ve evsâf-ı mezbûre ile mevsûf kimesne bulunmaz ise ücret-i mu‘tâde ile icâr olunup ücretinden meremmetine sarf olundukdan sonra fazlasının bir mikdârı fukarâ-i Nakşîbendiyeye tasadduk olunup bir mikdârı kendi mu‘allimhânemizde ta‘allum-i Kur’ân-ı mübîn eden sıbyân-ı Müslimînin libâsına sarf oluna ve vakf-ı mezbûr tebdîl ve tağyîr ve taklîl ve teksîri hayâtta oldukça benim yedimde olup vefâtımdan sonra nice bulunursa ol hâl üzere kalıp evlâdımdan ve sâirden kimesne tağyîr etmeye her kim tebdîl ve tağyîre sâ‘î olursa Hak sübhânehu ve te‘âlânın gazâbına mazhar olup hazret-i Rabbi’l-izzetin ve hazret-i Habîb-i ekremin ve melâʼike-i kirâmın la‘neti üzerine ola ve vakf-ı mezbûrun tevliyyeti sâkin olanlara meşrûta olup ve ahâlî-i mahalle-i mezbûra nâzır olup hasbeten lillâh nazar ve nigâh edeler eğer menzil-i mezbûrun icâresinden fazlasını masârıf-ı mezbûreye sarf müte‘azzir olursa mutlakā fukarâya tasadduk oluna ve menzil-i mezbûru li-ecli’t-tescil mütevellî nasb eylediğim merkūm Mirza Ağa’ya teslîm eyledim ol dahi vakfiyyet üzere kabz u tesellüm eyledi dedikde mukırr-ı müşârun-ileyhi ikrâr-ı meşrûhunda mütevellî-i mezbûr dahi bi’l-müvâcehe tasdîk ve bi’l-müşâfehe tahkīk eyledikden sonra vâkıf-ı mezbûr vakf-ı merkūmdan rücû‘ ve mülküne istirdâda şurû‘ edip eğerçi eimme-i-i kirâm-ı eslâf katında sıhhat-i vakf-ı akārda hilâf yokdur lâkin İmâm-ı a‘zam ve hümâm-ı akdem sultânü serîr-i ictihâd mâlik-i mülki’l-hidâyet ve’r-reşâd muktedâ-yı küll rehnümâ-yı sübül Ebû Hanîfe el-Kûfî “cûziye hayre’l-cezâ ve Kûfiye hazretleri mezheb-i şerîfleri üzere lüzûm-ı sıhhatten mufârık olmağın mezheb-i mezbûr üzere rücû‘ edip menzil-i merkūmu mütevellîden taleb ederim dedikde mütevellî-i mezbûr dahi cevâb-ı savâb ve hitâb-ı müstetâba şurû‘ edip eğerçi hâl İmâm-ı azam hazretleri katında zikr olunan minvâl üzeredir lâkin imâmeyn-i hümâmeyn-i karmeyn ve kamkāmeyn ki; her biri dîn ü İslâma kurretü’l-ayn ve can ü cihâna zîynet-ve zeyndir onların reʼy-i reşîd ve mezheb-i serîrleri üzere vakf olunup teslîm-i ile’l-mütevellî olundukdan sonra vakf-ı lâzım kabîlinden olur deyü [19-b] redden imtinâ‘ ve bu vechile husûmet ve nizâ‘ edip muvakkı‘-ı sadr-ı kitâb-ı müstetâb yesserallâhu hüsne’l-munkalib ve’l-meʼâb huzûrunda müterâfi‘ân ve fasl-ı hükme tâlibân olduklarında hâkim-i müşârun-ileyh dahi temhîd-i kavâʼid-i vakfı evlâ ve teşyîd-i mebânî-i hayrı ahrâ görüp reʼy-i imâmeyn üzere vakf-ı mezbûrun sıhhat ve lüzûmuna âlimen bi’l-hilâf ve vâfi‘an ale’l-eslâf hükm-i sahîh-i şer‘î ve kazâ-i mer‘î kılıp min-ba‘d vakf-ı mezbûr vakf-ı sahîh-i lâzım ve habs-i sarîh-i mütehattim olup nakz ve nakzına mecâl muhâl ve tağyîr ve tebdîli adîmü’l-ihtimâl oldu.<br><br>Cerâ zâlike ve hurrire fi’l-yevmi’l-hâmis aşar min-şehri Şa‘bâni’l-mu‘azzam li-sene selâse ve selâsîn ve elf.<br><br>Şuhûdü’l-hâl: Umdetü’l-müderrisîn mevlânâ Ahmed Efendi b. Mehmed eş-şehîr bi-Hatibzâde el-Burûsî, umdetü’l-mukarrebîn mevlânâ eş-Şeyh Mehmed Efendi b. Mustafa el-müezzin be-Câmi‘-i merhûm es-Sultan Bâyezid Han, Mustafa Ağa b. Mevlânâ Süleyman Ağa, Mehmed Ağa b. Abdülhayr ser-samsoniyân-ı hâssa, Hasan Ağa b. Hüseyin deveci, Mustafa Bey b. Mehmed el-cündî, Mehmed Bey b. İbrahim el-cündî, Mehmed b. Ahmed Çavuş, Mehmed b. el-Hâc Hüseyin, Ali b. Abdullah Efendi, Mustafa b. Mehmed Çavuş, Mehmed Çavuş b. Hayrullah, Yunus Bey b. Abdullah el-cündî, Mehmed b. Üveys, Mahmud b. Abdullah en-Nakşî, İsmail b. Emrullah el-cündî, Mustafa b. İsfendiyar el-cündî, Süleyman b. Oruç el-cündî, Rasül b. Veli el-cündî, Mehmed Çavuş b. Mehmed, Mehmed Bey b. Sefer el-cündî, Mustafa Bey b. Mehmed el-cündî, Mehmed b. Abdullah el-cündî, Osman b. Abdullah el-cündî, Dilâver b. Abdullah el-cündî, Mehmed Bey b. Hüseyin el-cündî, Mehmed Çavuş b. Süleyman Ağa, Mustafa Çelebi b. ( ) kâtib-i dîvân-ı hâssa, Ahmed b. Sefer el-cündî, Mehmed b. Ali el-cündî, Yusuf Bey b. Abdullah el-cündî, Abdi b. Abdullah el-cündî, Ahmed b. Hüseyin el-cündî, Mehmed b. Ramazan el-cündî, Hasan Çavuş b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39394"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39396"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b128"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o419"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>