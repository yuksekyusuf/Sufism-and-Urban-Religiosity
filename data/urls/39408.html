﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 140<br>Hüküm no: 116<br>Orijinal metin no: [22a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şeyh Şüca Efendi Evkafı mütevellîsi Ali Paşa yedinden ve vakıf malından aldığı parayı ödemesine dâir Hasan Bey b. Abdullah’a tembihte bulunulduğu</b><br><br>Bundan akdem takdîr-i Rabbânî ile vedâ‘-ı âlem-i fânî eden merhûm ve mağfûrun-leh Şeyh Şüca Efendi Evkāfı’na bi’l-fi‘il mütevellî olup sâbıkā Anadolu beylerbeyisi olan emîrü’l-ümerâʼi’l-kirâm kebîrü’l-küberâʼi’l-fihâm zü’l-kadri’l-bâzih ve’ş-şerefi’ş-şâmih Ali Paşa taraf-ı karînü’ş-şerîflerinden vech-i âtî üzere da‘vâ ve husûmete vekîl olup hasm-ı cahid-i âti’z-zikr mahzarında zahrü’l-cüyûş ve’l-cünûd Yusuf Çavuş b. Abdülvedûd ve Hasan Çavuş b. ( ) şehâdetleriyle şer‘an vekâleti sâbite olan mahdûm-ı mükerremleri umdetü’l-müderrisîni’l-kirâm Mevlânâ Mehmed Efendi Dîvân-ı âlî -dâme mahfûfen bi’l-me‘âlîde- mahfil-i şer‘-i hatîrde Şeyhîzâde demekle ma‘rûf Hasan Bey b. Abdullah nâm cündî muvâcehesinde bi’l-vekâle üzerine takrîr-i da‘vâ edip mezbûr Hasan Bey bin on üç senesi şehri Rebî‘ülevveli’nin selhinde evkāf-ı mezbûre mâlından babam müşârun-ileyh Ali Paşa yedinden sahîhü’l-ayâr ve kâmilü’l-vezn bin iki yüz elli filori istikrâz ve kabz edip ol dahi ikrâz ve teslîm edip ve tarîh-i mezbûrdan sene-i kâmile tamâmına müeccel otuz bin fıddî akçeye bir mushaf-ı şerîf hediyesi iştirâ ve kabz etmiş idi hâlâ zimmetinde evkāf-ı mezbûre mâlından bin iki yüz elli filori ve otuz bin fıddî akçe vardır bi’l-vekâle taleb ederin dedikde gıbbe’s-suâl mezbûr Hasan Bey cevâbında ben müşârun-ileyh Ali Paşa yedinden evkāf-ı mezbûre mâlından tarîh-i mezbûrda ancak yüz elli bin fıddî akçe istikrâz ve kabz edip vech-i mezkûr üzere otuz bin fıddî akçeye bir mushaf-ı şerîf hediyesi iştirâ edip hesâb-ı mezbûr üzere cem‘an zimmetimde yüz seksen bin akçe deynim vardır vech-i meşrûh üzere bin iki yüz elli filori alıp kabz etmedim deyü inkâr edicek gıbbe’l-istişhâd udûl-i Müslimînden Dîvân-ı hümâyûn kâtiplerinden olup mahmiye-i İstanbul’da Sulu manastır kurbünde Abdi Çelebi mahallesinde sâkin olan kıdvetü erbâbi’t-tahrîr ve’l-beyân Mehmed Efendi b. Şaban ve Tersâne-i hümayûnda hâssa kapudanlarından olup mahrûse-i Galata’ya tâbi‘ kasaba-i Kasımpaşa’da Yeldeğirmeni mahallesinde sâkin olan zahrü’l-akrân Buğulu Kapudan demekle meşhûr Mehmed Bey b. Hasan li-ecli’ş-şehâde meclis-i şer‘a hâzırân olup gıbbe’l-istişhâd fi’l-vâkı‘ müşârun-ileyh Ali Paşa târîh-i mezbûrda mezkûr Hasan Bey’e evkāf-ı mezbûre mâlından tâmmü’l-vezn bin iki yüz elli filori ikrâz ve teslîm edip ol dahi semeni ile bin iki yüz elli filoriyi bi’t-tamâm alıp kabz eyledi bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde ba‘de ri‘âyeti şerâʼiti’l-kabûl şehâdetleri makbûle olup zikr olunan bin iki yüz elli filorinin mislini teslîme tenbîh olundu.<br><br>Tahrîren fî-evâsıtı şehri Recebü’l-mürecceb li-sene selâse ve selâsîn ve elf.<br><br>Şuhûdü’l-hâl: Ali Bey b. Abdullah an mahalle-i Yedikule, Ali Çavuş reîs-i çavuşân-ı Dergâh-ı âlî, Mustafa Çelebi kâtib-i dîvân, Hasan Çavuş, Mehmed b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39407"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39409"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b140"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o416"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>