﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 261<br>Hüküm no: 252<br>Orijinal metin no: [46a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Ağa’nın ekmek fırını gediğindeki on iki hissesinden dört hissesini Tüccar İbrahim Edhem Ağa’ya sattığı</b><br><br>Kasımpaşa’da ekmekçi fırını<br><br>Medîne-i Eyüb’de Takyeci mahallesinde sâkin Ali Ağa b. Hüseyin b. Abdullah tarafından husûs-ı âti’l-beyânda ikrâr ve takrîre vekîl olduğu nizâm ustalarından Mustafa Ağa b. Ali ve Ali Efendi b. Ömer nâm kimesneler şehâdetleriyle sâbit olan hâlâ Ekmekçiler Kethüdâsı Osman Ağa b. Abdülhamid meclis-i şer‘-i münîrde Kapan-ı dakīk tüccârından işbu bâ‘isü’l-kitâb es-Seyyid İbrahim Edhem Ağa b. Mehmed mahzarında bi’l-vekâle ikrâr-ı tâm ve takrîr-i kelâm edip müvekkilim merkūm Ali Ağa mahrûse-i Galata’ya muzâfe kasaba-i Kasımpaşa’da Câmi‘-i Kebîr mahallesinde kâin bir bâb ekmekçi fırını ve ona merbût Sirkeci Muslihiddin mahallesinde Debbâğhâne Meydanı’nda kâin Debbâğhâne Değirmeni denmekle ma‘rûf altı horos yirmi dört re’s bârgirli bir bâb değirmen derûnlarında mevcûde beyne’l-esnâf gedik ta‘bîr olunur mârru’z-zikr yirmi dört re’s bârgire isâbet eden bâ-defter-i müfredât âlât-ı lâzıme ve eşyâ-i sâire-i ma‘lûmenin yirmi dört sehm i‘tibârıyla sekiz sehmi âharın ve dört sehmi zevcem Şerife Havva Hatun’un ve mâ‘adâ on iki sehmi akd-i âti’z-zikrin sudûruna değin benim bâ-hüccet-i şer‘iyye yedimizde şâyi‘an mülkümüz olmağla gedik-i mezkûrdan ben ber-minvâl-i muharrer mâlik olduğum on iki sehm hisse-i şâyi‘amın sekiz sehmini yedimde ibkā ve mâ‘adâ dört sehmini [46b] tarafeynden îcâb ve kabûlü hâvî şürût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile merkūm es-Seyyid İbrahim Edhem Ağa’ya üç bin guruşa bey‘ ü temlîk ve vech-i lâyıkı üzere teslîm eylediğimde ol dahi ber-minvâl-i muharrer iştirâ ve temellük ve tesellüm ve kabz ve kabûl edip semen-i mezkûr üç bin guruşu merkūm es-Seyyid İbrahim Edhem Ağa bana tamâmen def‘ ü teslîm etmekle mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ-i âm ile ibrâ ve iskāt eyledik fîmâ-ba‘d gedik-i mezkûrun dört hisse-i şâyi‘asında benim aslâ ve kat‘â alâka ve medhalim kalmayıp müşteri-i merkūm es-Seyyid İbrahim Edhem Ağa’nın mülk-i müşterâsı ve hakk-ı sırfı olmuşdur dedi dedikde gıbbe[‘t-tasdîki’ş-şer‘î mâ-vaka‘a bi’t-taleb ketb olundu]<br><br>Fî 22 Ra sene 1247<br><br>Şuhûdü’l-hâl: Uncular Kethüdâ[sı] Mehmed İzzet Efendi, Bağdadîzâde İbrahim Ağa, Kozlucalızâde el-Hâc İsmail Ağa, Salıcı Abdülkadir, Odacı Hüseyin Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=34429"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34431"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b261"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o518"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>