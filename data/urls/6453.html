﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 255<br>Hüküm no: 237<br>Orijinal metin no: [33b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Beşe ile kızını yanına verdiği Lütfullah Çelebi arasındaki nafaka davasına sulh bedeli karşılığı son verildiği</b><br><br>Mahrûse-i Galata’da Câmi‘-i kebîr mahallesinde sâkin bâ‘isü’l-kitâb es-Seyyid Lütfullah Çelebi b. es-Seyyid el-Hâc Hüseyin nâm kimesne meclis-i şer‘-i şerîf-i enverde Mehmed Beşe b. Bayram nâm kimesne mahzarında ikrâr-ı tâm ve takrîr-i kelâm edip târîh-i kitâbdan otuz dört buçuk ay mukaddem işbu hâzıra bi’l-meclis tahmînen on yaşında olan sulbiye kebîre kızı Havva’yı li-ecli’t-terebbî ve tebennî bana def‘ ü teslîm edip ben dahi babası mezbûr Mehmed Beşe üzerine rücû‘a kıbel-i şer‘den bâ-hüccet-i şer‘iyye yevmî ikişer para nafaka-bahâ farz ve takdîr olunup hâlâ sagīre-i mezbûreyi babası mezbûr Mehmed Beşe’ye def‘ ü teslîm eylediğimde nafaka-i mefrûza-i mezkûreden müctemi‘ olan …? beynimize muslihûn tavassut edip da‘vâ-yı mezkûremden beni mezbûr Mehmed Beşe ile on guruş üzerine inşâ-i akd-i sulh eylediklerinde ben dahi sulh-ı mezkûru ba‘de’l-kabûl bedel-i sulh olan meblağ-ı mezkûr on guruşu mezbûr Mehmed Beşe’nin yedinden tamâmen ahz u kabz eylediğimden sonra mâ‘adâsı olan yirmi bir guruşa müte‘allıka âmme-i da‘vâdan mezbûr Mehmed Beşe’nin zimmetini ibrâ-i âmm-ı katı‘u’n-nizâ‘la ibrâ ve ıskāt eylediğimde ol dahi sagīre-i mezbûre Havva’nın müddet-i mezkûrda ecr-i misil da‘vâsına müte‘allıka âmme-i da‘vâdan ve kâffe-i mutâlebâtdan ve eymân [ve] muhâsamâtdan kezâlik zimmetimi ibrâ-i âmm-ı râfi‘ü’l-hısâm ile ibrâ ve ıskāt eyledi ba‘de’l-yevm sagīre-i mezbûre Havva ba‘de’l-bülûğ müddet-i müzkûrede ecr-i misli için benden bir nesne taleb ve da‘vâ ve ahz u kabz ederse me’hûzuna babası mezbûr Mehmed Beşe kefîl ve zâmin oldu dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 6 min-S sene 1153.<br><br>[34a] Şuhûdü’l-hâl: Molla Ahmed b. Mehmed, Mustafa Çelebi b. Mehmed el-müezzin, Abdullah Çelebi b. Hüseyin, es-Seyyid el-Hâc Mustafa b. el-Hâc Süleyman, Ali Çelebi b. Mehmed, Halil Reis b. Osman, Mustafa b. Mustafa</p>          <br><a title="Önceki sayfa" style="text-decoration:none" href="./ayrmetin.php?idno=6452"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6454"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b255"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o649"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>