﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 332<br>Hüküm no: 375<br>Orijinal metin no: [53a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Esirci Mehmed Emin b.Receb’in, Tuğcuzâde Abdülkadir Efendi’den satın aldığı cariye Zenciye Şirin’in illetli olmadığı</b><br><br>Mecnûne Arab câriye nizâ‘ı men‘<br><br>Ma‘rûz<br><br>Bâ-işâret-i aliyye sâdır olan fermân-ı âlîşâna imtisâlen sâhib-i arzuhâl Esirci Mehmed Emin b. Receb meclis-i şer‘-i enverde derûn-ı arzuhâlda mezkûrü’l-ism müderrisîn-i kirâmdan ve etibbâ-i hâssadan Tuğcuzâde Abdülkādir Efendi muvâcehesinde bin iki yüz on altı senesi Rebî‘ülâhirinde cemî‘-i uyûbdan sâlime olmak üzere işbu hâzıra bi’l-meclis Zenciye Şirin nâm câriye ile nakden yüz guruş mukābelesinde malımdan el-yevm merkūm Abdülkādir Efendi’nin yedinde olan Zenciye câriyemi merkūm Abdülkādir Efendi bi-tarîkı’l-muzâyaka benden iştirâ ve her birimiz kabz-ı semen ve bey‘ ettikden sonra ben işbu câriye-i hâzıra-i mezbûreyi gāib ani’l-meclis Sâni Salih Efendi’ye sene-i mezbûre Şa‘banında semen-i ma‘lûm ve makbûz mukābelesinde bey‘ ve teslîm ol dahi ba‘de’l-iştirâ ve’l-kabz yedinde iken merkūm Sâni Salih Efendi câriye-i mezbûre cünûn-ı mutbık ile mecnûne ve illet-i mezkûre şirâ târihinden mukaddem câriye-i mezbûrede mevcûde ve kadîm ve inde’t-tüccâr noksan-ı semen icâb [53b] eder uyûbdan olmağla redd-i mebî‘ ve istirdâd-ı semen murâdımdır deyü eylediği da‘vâsını teveccüh-i husûmet bulunduktan sonra işbu yedimde olan bir kıt‘a i‘lâm-ı şer‘î nâtık olduğu üzere şehr-i sâbık Saferi’l-hayrın yirmi birinci günü şuhûd-ı udûl ile muvâcehemde ba‘de’l-isbât ve’l-half mûcebiyle hükmolunup câriye-i mezbûre bana red olunmuşdu el-hâletü hâzihi câriye-i mezbûrede illet-i mezkûre merkūm Abdülkādir Efendi ile zikr olunan bin iki yüz on altı senesi Rebî‘ülâhirinde beynimizde olan şirâ târihinden dahi mukaddem mevcûd ve kadîm olduğuna vâkıf olmamla ben dahi redd-i semen istirdâd-ı mebî‘ murâdımdır deyü teveccüh-i husûmet bulunduktan sonra da‘vâ ettikde merkūm Abdülkādir Efendi cevâbında ben câriye-i mezbûreyi târih-i merkūmda cemî‘-i uyûbuyla semeni olmak üzere müdde‘î-i mezbûra teslîm ol dahi ber-vech-i muharrer ahz u kabz etmişdi deyü müdde‘î-i mezbûr Mehmed Emin’in inkârına mukārin eylediği def‘ini lede’t-tezkiye adl ve makbûlü’ş-şehâde idükleri ihbâr olunan Esirci Mahmud Ağa b. Abdullah ve Ahmed b. Mehmed şehâdetleriyle bi’l-muvâcehe ber-nehc-i şer‘î isbât etmeğin mûcebiyle müdde‘î-i mezbûr Mehmed Emin da‘vâ-yı mezkûresiyle merkūm Abdülkādir Efendi’ye bî-vech mu‘ârazadan men‘ olunduğu huzûr-ı âlîlerine i‘lâm olundu.<br><br>Fî-27 S sene 1217</p>          <br><a title="Önceki sayfa" style="text-decoration:none" href="./ayrmetin.php?idno=31128"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31130"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b332"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o610"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>