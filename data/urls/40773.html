﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 485<br>Hüküm no: 494<br>Orijinal metin no: [72a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mihri Hatun bt. Abdullah’ın Zeyrek mahallesindeki mülk menzilini vakfedip Ali Efendi b. İbrahim’i mütevelli tayin ettiği vakfiyesi</b><br><br>Elhamdü li-veliyyihî ve’s-salâtü alâ nebiyyihî Muhammed ve âlihî ve sahbihî ecma‘în ammâ ba‘d işbu kitâb-ı sıhhat-nisâbın tahrîrine bâ‘is ve bâdî ve bu hitâb-ı müşkin-nikābın tastîrine hâdis ve nâdî oldur ki Dâru’l-hilâfeti’l-aliyye Kostantıniyyeti’l-mahmiye’de Molla Zeyrek mahallesinde sâkine sâhibetü’l-hayrât ve tâlibetü’l-meberrât ve’s-sadakāt kıdvetü’l-muhadderât Mihri Hâtun bt. Abdullah tarafından vakf-ı âti’z-zikri ikrâra ba‘de da‘vâ-yı rücû‘ ve istirdâda vekîl olup mezbûrenin zâtını ma‘rifet-i şer‘iyye [ile] ârifân mahalle-i mezbûre sükkânından Hüseyin Çelebi b. Abdullah ve Musa b. Abdullah nâm kimesneler şehâdetleri ile şer‘an vekâleti sâbite olan zahrü’l-emsâl Ahmed Ağa b. Mehmed meclis-i şer‘-i şerîf-i şâmihu’l-imâd ve mahfil-i dîn-i münîf-i râsihu’l-evtâdda vakf-ı âti’l-beyâna li-ecli’t-tescîl ve’l-emri’l-itmâm ve’t-tekmîl mütevellî nasb ve ta‘yîn eylediği mahalle-i mezbûre imâmı mefharü’l-eimme Ali Efendi b. İbrahim mahzarında bi’l-vekâle ikrâr-ı sahîh-i şer‘î ve i‘tirâf-ı sarîh-i mer‘î edip müvekkilem merkūme[nin] silk-i mülkünde olup zikrolunan Zeyrek mahallesinde vâki‘ bir tarafı Şeyh Mehmed Efendi veresesine meşrûta vakıf menzile ve bir tarafı merhûm Mehmed Efendi veresesi mülklerine ve iki tarafı tarîk-ı âmma müntehî iki bâb fevkānî odaları ve bir bâb tahtânî odayı ve iki kenîf ve bir musluğu ve havlu ve cüneyneyi müştemil mülk menzilini hasbeten lillâhi’s-samed vakf-ı sahîh-i mü’ebbed ve habs-i sarîh-i muhalled ile vakıf ve habs edip şöyle şart eyledi ki menzil-i mezbûrda hayâtda oldukça kendi sâkine olup vefâtından sonra zevci olup mukaddemâ vefât eden Yusuf Bey nâm kimesnenin sulbî oğlu Yusuf Çelebi ile ümm-i veledi Mülayim bt. Abdullah nâm hâtun sâkin olup ba‘de vefâtihâ evlâdları ve evlâd-ı evlâdları ve evlâd-ı evlâd-ı evlâdları batnen ba‘de batnin sâkinler olup ba‘de’l-inkırâz yine mezbûr Yusuf Bey’in utekā ve atîkātı ale’s-seviyye sâkinler olup ba‘de’l-inkırâz evlâdları ve evlâd-ı evlâdları ve evlâd-ı evlâd-ı evlâdları batnen ba‘de batnin ve karnen isre karnin [72b] sâkinler ola ve kendinin vefâtından sonra nevbet-i süknâ her kimin ise beher yevm rûhi’çün üçer İhlâs-ı şerîf tilâvet edip ve menzil-i mezbûrun harâba müşrif olan mevâzi‘ini imâret ve meremmete muhtâc olan mevâzi‘ini meremmet edeler ve ahâlî-i mahalle-i mezbûre menzil-i mevkūf-ı mezbûra hasbî nazır olalar ve ba‘de inkırâzi’l-kül menzil-i mezbûr icâre-i misli ile îcâr oluna hâsıl olan icâresi Medîne-i Münevvere -alâ münevvirihâ efdalü’t-tahiyye- fukarâsına irsâl oluna ve eğer mürûr-ı eyyâm ile şürût-ı mezbûreye ri‘âyet müte‘azzir olursa mutlakâ fukarâ-i Müslimîne vakıf ola ve tebdîl ve tağyîri merreten ba‘de uhrâ yedimde ola deyu menzil-i mezbûru fâriğan ani’ş-şevâgil mütevellî-i mezbûra teslîm ol dahi vakfiyet üzere kabz ve tesellüm ve mütevellîler sâir evkāfda tasarruf eyledikleri gibi tasarruf eyledi dedikde vekîl-i mezbûrun minvâl-i muharrer üzere bi’l-vekâle sudûr eden kelimâtını mütevellî-i mezbûr Ali Efendi vicâhen tasdîk ve şifâhen tahkīk eyledikden sonra vekîl-i mezbûr inân-ı kelâmını semt-i rücû‘a âtıf olup vakf-ı akār İmâm-ı a‘zam ve hümâm-ı akdem Ebû Hanife el-Kûfî cüziye hayru’l-cezâ ve kûfiye hazretlerinin mezheb-i hatîrinde sahîh ve câizdir lâkin menzile-i âriyetde olmağla şeref-i lüzûmu câiz olmayıp ve vâkıf menâfi‘-i vakıfdan bir menfa‘ati kendi nefsine şart eylese İmâm Muhammed katında vakfının adem-i cevâzına binâen vakf-ı mezbûrdan rücû‘ ve kemâ-kân müvekkilemin mülküne istirdâd ederim dedikde mütevellî-i mezbûr cevâb-ı bâ-savâba tasaddî edip eğerçi vakf-ı akār İmâm-ı a‘zam-ı müşârun-ileyh katında lâzım olmayıp ve İmâm Muhammed katında vâkıf menâfi‘-i vakıfdan bir menfa‘ati nefsine şart eylemek cevâzına bâliğdir fâzıl-ı samedânî Ebû Yusuf İmâm eş-şehîr bi’l-imâmi’s-sânî katında vâkıf mücerred vakaftü demekle ve âlim-i rabbânî İmâm Muhammed b. el-Hasan eş-Şeybânî katında teslîm ile’l-mütevellî olunmağla vakfa lüzûm târî olduğundan mâ‘adâ Hazret-i İmâm Ebû Yusuf el-imâmi’s-sânî katında sıhhat lüzûmdan müfârık olmadığından gayrı vâkıf menâfi‘-i vakfı kendüye şart eylediği takdîrce dahi vakfın sıhhat ve lüzûmuna zarar vermez deyu redden imtinâ‘ ve mücâdele ve nizâ‘ edip hâkim-i muvakkı‘-ı sadr-ı kitâb tûbâ lehü ve hüsnü-meâb huzûrunda müterâfi‘ân ve fasl ü hükme râgibân olduklarında hâkim-i mûmâ-ileyh dahi cânib-i vakfa nazar ve mennâ‘u’l-hayr olmakdan hazer edip alâ kavli men yerâhû evvelâ vakf-ı mezbûrun sıhhatine ve sâniyen lüzûmuna âlimen bi’l-hilâf hükm-i sahîh-i şer‘î etmekle vakf-ı mezbûr bi’l-ittifâk evkāf-ı lâzımeden oldu fe men beddelehû ba‘demâ semi‘ahû fe-innemâ ismühû ale’l-lezîne yübeddilûnehû innallâhe semî‘ün alîm ve ecru’l-vâkıfe ale’l-hayyi’l-cevâdi’l-kerîm ve alâ hâzâ vaka‘a’t-tahrîr.<br><br>Fi’l-yevmi’s-sâlis min-Zilhicceti’ş-şerîfe li-sene seb‘a ve sittîn ve elf.<br><br>Şühûdü’l-hâl: Hasan Halîfe b. Ali el-müezzin, Hâcı Muharrem b. Muslı, Muslı b. Mustafa el-kayyum, Musa b. Abdullah, Hüseyin b. Abdullah, Yusuf Çelebi b. Abdullah, Mehmed b. Yusuf, Osman Beşe çukadâr, İsa Bey b. Ahmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=40772"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40774"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b485"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o841"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>