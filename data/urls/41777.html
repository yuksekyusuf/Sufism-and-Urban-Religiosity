﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 287<br>Hüküm no: 247<br>Orijinal metin no: [65b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed b. Abdullah ile Gülbuy bt. Abdullah’ın İzhakzade Mehmed Efendi aleyhindeki vakıf menzil davasında anlaşma sağlanması</b><br><br>Mahmiye-i İstanbul’da Karagümrük kurbünde Kabakulak mahâllesinde sâkin Hacı Mehmed b. Abdullah nâm kimesne ile Kadıçeşmesi kurbünde sâkine olup zâtı ta‘rîf-i şer‘î ile mu‘arrefe olan Gülbuy bt. Abdullah nâm hatun mahmiye-i mezbûrede Haremeyn-i şerîfeyn vakfı câbîsi ve mütevellî vekîli olan Mahmud Çelebi b. ( ) nâm kimesne hâzır olduğu hâlde meclis-i şer‘-i hatîrde mahrûse-i Galata’ya tâbi‘ kasaba-i Fındıklı’dan Molla Çelebi mahâllesinde vâki‘ merhûm Kalenderî Mehmed Efendi Vakfı’ndan olup zikri âtî menzile vâzı‘ü’l-yed olan fahrü’l-müderrisîn işbu bâ‘isü’l-kitâb İshakzâde Nur Mehmed Efendi mahzarında her biri ikrâr ve takrîr-i kelâm edip işbu yedimizde olan vakfiye-i ma‘mûlün-bihâ nâtıka olduğu üzere vâkıf-ı mezbûr zikr olunan Molla Çelebi mahâllesinde vâki‘ bir tarafdan hâlâ fetvâ emîni olan umdetü’l-mevlâ’l-izâm Mahmud Efendi menzili ve iki tarafdan vakf-ı mezbûrdan olan âhar menzil ve bir tarafdan tarîk-i âm ile mahdûd ma‘lûmü’l-müştemilât menzili vâkıf-ı mezbûr Kalenderî Efendi hayâtında vakıf ve süknâ ve tasarrufunu evvelâ kendüye ba‘dehû evlâdına ve evlâd-ı evlâdına ve evlâd-ı evlâd-ı evlâdına ve ba‘de’l-inkırâz ancak utekāsına ba‘dehüm Medîne-i Münevvere fukarâsına şart ve ta‘yîn eylediği menzil-i mezbûra ber-mûceb-i şart-ı vâkıf evlâd-ı vâkıf münkariz oldukdan sonra utekādan Ahmed nâm kimesne mutasarrıf olup fevt oldukda utekā-i vâkıf dahi münkariz olmak vechi üzere Haremeyn-i şerîfeyn mütevellîsi Habib Ağa menzil-i mezbûru merkūm Nur Mehmed Efendi’ye taraf-ı vakıfdan icâr ve teslîm etmekle biz vâkıf-ı mezbûrun utekāsından olup süknâ ve tasarruf-ı menzil bize meşrûtadır deyü menzil-i mezbûru merkūm Mehmed Efendi’den da‘vâ ve taleb eylediğimizde ol dahi cevâbında menzil-i mezbûr ber-mûceb-i vakfiye-i ma‘mûlün-bihâ merkūm Kalenderî Mehmed Efendi’nin vakfı olduğunu ikrâr lâkin utekā-i vâkıfdan menzil-i mezbûra mutasarrıf iken fevt olan mezbûr Ahmed’den mâ‘adâ kimesne olmayıp onun vefâtından sonra menzil-i mezbûr ber-mûceb-i şart-ı vâkıf Medîne-i Münevvere Vakfı cânibine intikāl etmişdir deyüp bizler utekā-i vâkıfdan olduğumuzu bi’l-külliye inkâr etmekle biz dahi müdde‘âmızı vech-i şer‘î üzere isbât etmek mümkün olmamağla hakīkatde bize vâkıf-ı mezbûrun utekāsından olmayıp da‘vâ-i mezbûremizde mübtıl olduğumuzdan mâ‘adâ her birimiz fakīrü’l-hâl ve mahâll-i merhamet olduğumuz ecilden merkūm Nur Mehmed Efendi malından bize teberru‘an ellişer guruş olmak üzere cem‘an bize yüz guruş biz dahi meblağ-ı mezbûr yüz guruşu mezbûr Nur Mehmed Efendi yedinden tamâmen ahz u kabz eylediğimizden sonra husûs-ı mezbûra müte‘allıka da‘vâdan merkūm Nur Mehmed Efendi ile ba‘de’l-yevm aslâ da‘vâ ve nizâ‘ımız kalmayıp her birimizin zimmetini ibrâ ve iskāt eyledik, ol dahi bize medfû‘u olan ellişer guruşa müte‘allıka da‘vâdan bizim zimmetimizi ibrâ ve iskāt eyledi dedikde, gıbbe’t-tasdîki’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâmin ve’l-ışrîn min-şehri Rebî‘i’l-evvel li-sene sitte aşere ve mi’e ve elf.<br><br>Şuhûdü’l-hâl: Ahmed Efendi b. Mustafa, Başhalîfe Silahdâr Ahmed Efendi, Mustafa Kethüdâ tâbi‘-i Hazret-i Sadık Efendi, İbrahim Efendi imam-ı Fındıklı, Said Ahmed Efendi b. Mehmed, Kâfiyeci Mustafa Efendi, Hakkâk İbrahim Efendi b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=41776"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41778"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b287"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o627"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>