﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 133<br>Hüküm no: 126<br>Orijinal metin no: [26b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Saliha Hatun bt. Mahmud b. Şahbali’nin hayatta iken mehir ve terekesini kocası Mehmed b. Abdullah’a hibe etmiş olduğu</b><br><br>Mahmiye-i İstanbul’da Derviş Ali mahallesi sâkinelerinden iken bundan akdem vefât eden Saliha Hatun bt. Mahmud b. Şahbali’nin verâseti zevc-i metrûkü Mehmed b. Abdullah ile li-ebeveyn er karındaşı diğer Mehmed ve kız karındaşları Fâtıma ve Ünzile nâm hâtûnlara munhasıra olduğu şer‘an zâhir ve mütehakkık oldukdan sonra mezbûr diğer Mehmed meclis-i şer‘-i şerîfde işbu sâhibü’l-vesîka zevc-i merkūm Mehmed mahzarında üzerine da‘vâ ve takrîr-i kelâm edip mûrisimiz müteveffât-ı mezbûrenin zevc-i mezbûr zimmetinde ma‘kūdün-aleyh olan altı yüz akçe mehr-i müecceli ve sâir terekesinden hisse-i irsiyyemi merkūmdan taleb eylediğimde teslîmden imtinâ‘ eder, suâl olunup teslîme tenbîh olunmak matlûbumdur dedikde gıbbe’s-suâl mezbûr Mehmed cevâbında zevcem mezkûre Saliha mukaddemâ hâl-i hayâtında ve kemâl-ı akl-ı sıhhatinde zimmetimde mehri olan meblağ-ı mezbûr ile kalîl ve kesîr ism-i mâl ıtlâk olunur terekesini bana hibe-i sahîha-i şer‘iyye ile hibe ve teslîm, ben dahi ittihâb ve kabûl edip hatta lâbise olduğu köhne palâsından gayrı ism-i mâl ıtlâk olunur şeyi olmadığını lede’ş-şuhûd ikrâr ve işhâd dahi etmişdir deyü def‘le mukābele edicek, gıbbe’l-istintâk ve’l-inkâr merkūm Mehmed’den def‘-i mezbûruna beyyine taleb olundukda yine mahalle-i mezbûre sükkânından ve zât-ı müteveffât-ı mezbûreyi ma‘rifet-i şer‘iyye ile ârifân olan Ali Efendi b. Abdüssamed ve Mahmud b. Abdülmuttalib nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffât-ı mezbûre Saliha Hatun bt. Mahmud b. Şahbali hâl-i hayâtında ve kemâl-ı âfiyetinde altı yüz akçe mehr-i müecceli ile kalîl ve kesîr ism-i mâl ıtlâk olunur terekesini zevc-i mezbûr Mehmed’e hibe-i sahîha-i şer‘iyye ile hibe ve teslîm, ol dahi meclis-i hibede ittihâb ve kabûl edip hatta lâbise olduğum işbu köhne libâsdan gayrı ism-i mâl ıtlâk olunur nesnem yokdur deyü bizim huzûrumuzda ikrâr ve işhâd etmişdi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle müdde‘î-i mezbûr diğer Mehmed bî-vech mu‘ârazadan men‘ olunup mâ-vaka‘a bi’t-taleb ketb olundu.<br><br>Fi’t-tâsi‘ aşer mine’l-Muharremi’l-harâm li-sene mi’e ve elf.<br><br>Şuhûdü’l-hâl: İbrahim Çelebi b. Ahmed, Hüseyin b. Mustafa, Ebûbekir b. Hüseyin, Hüseyin b. ( ) ve gayruhüm mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=28150"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28152"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b133"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o373"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>