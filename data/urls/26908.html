﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 666<br>Hüküm no: 899<br>Orijinal metin no: [83a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Nursabah Hâtun bt. Abdullah’ın iki aded arsasını vakf ederek mütevellîsi el-Hâc Ahmed Efendi b. Hasan’a teslim ettiği</b><br><br>Hamd-i nâ-mahdûd ve şükr-i gayr-ı ma‘dûd ol vâcibü’l-vücûd müfeyyizü’l-hayr ve’l-cûd celle şânühû ve azume sultânuhû hazretlerinin dergâh-ı akdes ve bârgâh-ı mukaddeslerine sezâ ve lâyık ve hakīk ve sâdıkdır ki kudret-i kâmilesiyle akār-ı âlemi îcâd ve hikmet-i şâmilesiyle gılâlinden herkese mikdârınca ihsân-zâd edip bu vechile intizâm-ı âlem husûsan insicâm-ı etvâr-ı benî âdem üslûb-ı bedî‘ ve tarz-ı menî‘ buldu ve dürer-i salâvât-ı zâkiyât ve gurer-i teslîmât-ı tayyibât ol aliyyü’z-zât safiyyü’s-sıfât bedr-i dücâ sadr-ı enbiyâ sâhibü’l-havzü’l-mevdûd râfi‘ü’l-livâü’l-Mahmûd Muhammed el-Mustafa -aleyhi mine’t-tahiyyât ve’t-teslîmât mâ hüve’l-evfâ- hazretlerinin fî küllî sabâh ve mesâ ve fî küllî gadât ve işâ ravza-i ıtırnâk ve türbe-i pâklerine îsâr u nisâr olunur ki mukaddem-i şerîfi bâ‘is-i dilşâd-ı âlem ve sebeb-i hidâyet-i benî âdem oldu ve âl-i ahyâr ve ashâb-ı ebrâr-ı zevi’l-i‘tibârları üzerlerine dahi îsâr u nisâr olunur ki her biri câmi‘-i himâ-i dîn ve râfi‘-i zalâm-ı küfr-âyîn oldular -rıdvânullâhi te‘âlâ aleyhim ecma‘în ve alâ men tebi‘ahüm ilâ yevmi’d-dîn- pes her âkıl-ı mutbık-ı mefâsıl ve her kâmil-i müşfik-mefâsıl katında lâyih ve vâzıhdır ki bu dünyâ-yı deniyye ve me’vâ-yı meniyye adîmetü’l-bekā ve serî‘atü’l-fenâdır, lâkin ed-Dünyâ mezra‘atü’l-âhire mazmûnunca ledâ sâhibi’l-itkān ve’l-iz‘ân geşt-i takvâsı zerî‘a-i duhûl-ı cinân ve vücûhün yevme’izin nâzıretün ilâ Rabbihâ nâzıra, muktezâsınca vesîle-i hubûr ve sürûr-ı cinân idiği hüveydâ ve nümâyândır, pes kable hulûli’l-ecel ve pîş inkıtâ‘-ı emel tedârük-iddihâr-ı zâd ve istihsâl-i mâ lezime li yevmi’t-tenâd kâr-ı fiten ve ihtiyâr-ı müteyakkindir binâ’en alâ zâlik iksâr-ı savâlih-i a‘mâl ve iddihâr-ı zâd-ı müsmiretü’n-nevâl semtine sâlik olup mahmiye-i İstanbul’da Mercan Ağa mahallesinde sâkine sâhibetü’l-hayrât ve’l-hasenât ve ragıbetü’s-sadakāt ve’l-meberrât fahrü’l-muhadde[râ]t zahrü’l-muvakkarât el-mahfûfetü bi sunûfi avâtıfillâh Nursabah Hâtun bt. Abdullah -dâmet ucûru hayrâtihâ- müsmiretün, ke-meseli habbetin enbetet seb‘a senâbile fî küllî sünbületin mi’etü habbetin vallâhu yudâ‘ifu li men yeşâ’u vallâhu vâsi‘un alîm, bu mukaddemât-ı sahîha-i vâzıhayı tefekkür ve âyet-i mâ ındekum yenfidu ve mâ ındellâhi bâkın mefhûmunu tedebbür edip selsebîl-i hayrâtı mâ dâmetü’s-semâvât câriyât olmak ricâsıyla zikri âtî vakf ve meberrâtını te’yîd ve vech-i âtî üzre olan hayrât ve sadakātını tahlîd için taraf-ı şerîflerinden ikrâr-ı câi’z-zikre ba‘dehû lüzûm-ı iktisâbına sebeb-i da‘vâ-yı rücû‘a vekîl edip mûmâ-ileyhânın zâtını ma‘rifet-i şer‘iyye ile ârifân olan fahrü’l-akrân Mustafa Ağa b. Abdurrahman ve umdetü ehli’l-vakār ve’l-edeb Mehmed b. Receb şehâdetleri ile bimâ hüve nehcü’s-sübût vekâleti sâbite olan Hüseyin Ağa b. Mahmud meclis-i şer‘-i şerîf-i enver ve mahfil-i dîn-i münîf-i mutahharda müvekkile-i mûmâ-ileyhâ -ahsenallâhu ileyhâ- minvâl-i âtî üzre olan vakf-ı müsebbeline mütevellî nasb edip tevliyyeti kabûl eden iftihârü’l-eimme ve mazhar-ı lutf-i zi’l-minen el-Hâc Ahmed Efendi b. Hasan mahzarında bi’l-vekâle tav‘an ikrâr-ı sahîh ve bi’n-niyâbe rağbeti i‘tirâf-ı sarîh edip müvekkilem mûmâ-ileyhâ -en‘amallâhu na‘amahu’l-vâfire aleyhâ- Nursaba[h] Hâtun mebde’-i fıtratından nihâyet-i yevm-i meberrâtına değin kendiye olan ni‘am-ı vâfire ve âlâ’-i mütekâsirenin şükrânesi mehmâ emken sadaka-i câriye olmak cezmi ile ahsen-i emvâl ve etyab-ı menâlinden olup nehc-i âtî üzre olan vakfının sudûruna değin yedinde ve taht-ı tasarrufunda bilâ-mâni‘ ve lâ-müzâhim mülk ve hakları olup yine mahmiye-i İstanbul’da Kumkapı kurbunda Süleyman Ağa mahallesinde vâki‘ bir tarafı Abdi Kethüdâzâde Ahmed Ağa mülküne ve bir tarafı Hoca Sührab Hâtun mülküne ve iki tarafı tarîk-i âma muttasıl cemî‘ arsa-i hâliyeyi ve yine zikr olunan arsa-i hâliyenin cânib-i garbîsinde vâki‘ olup müvekkile-i mûmâ-ileyhâ Avanos ve Panos nâm Ermeni’den şirâ-i şer‘î ile iştirâ eyleyip yedinde mülk ve hakkı olan bir tarafı Hâce Sehrab mülküne ve bir tarafı ( ) tasarruflarında olan odalara ve bir tarafı tarîk-i hâssa ve bir tarafı ( ) tasarrufunda olan menzile muttasıl cemî‘ arsa-i hâliyeyi dahi kâffe-i hukūk ve merâfıkı ile ibtigā’en li vechillâhi’l-kerîm, yevme lâ yenfa‘u mâlün ve lâ benûne illâ men enallâhe bi kalbin selîm şurût-ı âtîye üzre vakf-ı sahîh ve tesbîl ve muhalled ve haps-i sarîh ve tahlîl ve mü’ebbed eyleyip zikr olunan cemî‘ iki kıt‘a arsaları fâriğan ani’ş-şevâgil ve’l-mevâni‘ mütevellî-i mûmâ-ileyh el-Hâc Ahmed Efendi’ye bi’l-vakfiye teslîm edip mütevellî-i müşârün-ileyh dahi minvâl-i meşrûh üzre tesellüm ve kabûl eyledikden sonra müvekkile-i mûmâ-ileyhâ yine ahlas-ı mâl ve enfes-i menâlinden yüz elli beş bin fıddî râyic fi’l-vakt akçe dahi ifrâz-ı vakf ve haps ve tesbîl edip meblağ-ı mezkûr yüz elli beş bin akçeyi dahi vakfiyet üzre mütevellî-i mezkûra teslîm edip ol dahi minvâl-i meşrûh üzre tesellüm eyledikden sonra vâkıfe-i müşârün-ileyhâ şöyle şart eyledi ki meblağ-ı mezbûr yüz elli beş bin akçe ile zikr olunan arsa-i hâliye-i ûlâ üze[ri]ne her biri fevkānî ve tahtânî olmak üzre dokuz bâb mütezevvicîn odaları binâ oluna ve arsa-i sâniyye-i mezkûra üzerine dahi bir bâb üslûb-ı mezkûr üzre müte’ehhil odası binâ oluna, eğer zikr olunan cemî‘ odalar binâsına meblağ-ı mevkūf-ı mezkûr vefâ yitmez ise meblağ-ı mezkûr ile ibtidâ binâ olunan mükemmel odalar icâre-i mu‘accele-i mu‘tâde ve icâre-i müeccele ile îcâr olunup hâsıl olan mu‘accele ile bâkī kalan odalar binâ ve tekmîl oluna, ba‘dehû cümlesi minvâl-i meşrûh üzre icâre-i mu‘accele ve müeccele ile îcâr ve hâsıl olan icâresinden yevmî iki akçe cihet-i tevliyyet ola ve mûmâ-ileyh Ahmed Efendi hayâtda oldukça vakf-ı mezkûre mütevellî ola, ba‘de vefâtihî re’y-i hâkimü’ş-şer‘i’ş-şerîfe müfevvaz ola ve yevmî bir akçe cihet-i nezâret ola ve mahmiye-i İstanbul’da merhûm ve mağfûrun-leh Sultan Süleyman Hân hazretleri binâ eyleyip lede’l-avâm ve’l-havâs Hekîm Çelebi zâviyesi demekle şehîr zâviyede her kim şeyh olur ise vakfiye-i mezkûre ile vakfa nâzır olup umûr-ı vakfın celî ve hafîsinde mütevellî-i mezkûr ve ba‘dehû vakf-ı mezkûra mütevellî olanlar üzerlerine nezâret edip mütevellîler nâzır-ı mezkûr ma‘rifeti ile mürâ‘ât-ı umûr-ı vakf edeler [83b]</p>          <br><a title="Önceki sayfa" style="text-decoration:none" href="./ayrmetin.php?idno=26907"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26909"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b666"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1035"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>