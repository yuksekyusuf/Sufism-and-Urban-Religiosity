﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 146<br>Hüküm no: 108<br>Orijinal metin no: [24b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Anderya’nın vefat eden Ziso v. Anderya’nın verasetinden dolayı Angero bt. Yani aleyhindeki menzil ve bahçe davası</b><br><br>Ma‘rûz,<br><br>Sâdır olan fermân-ı âlîlerine imtisâlen zikri âtî husûsun mahâllinde ketb ü tahrîri için savb-ı şer‘-i enverden me’zûnen irsâl olunan müderrisîn-i kirâmdan Kâtib es-Seyyid Ahmed Hıfzı Efendi bi’l-ma‘iyye rü’yete memûr evkāf müfettişi olup İstanbul pâyesiyle tekrîm buyurulan fazîletlü es-Seyyid Mehmed Emin Âsaf Beyefendi tarafından meb‘ûs Kâtib es-Seyyid Mehmed Eşref Efendi ve Ebniye-i hâssa Müdürü Efendi tarafından mürsel Mehmed Salih ve Mehmed Aziz Halîfeler ile medîne-i Üsküdar’a muzâfe Kuzguncuk karyesinde vâki‘ zikri âtî bir bâb menzil ve bir kıt‘a bahçeye varıp her birinde huzûr-ı Müslimînde akd-i meclis-i şer‘-i âlî etdiklerinde karye-i mezkûre re‘âyâsından olup iki yüz kırk sekiz senesi hilâlinde hâlik olan Ziso v. Anderya v. Adam zimmînin verâseti zevce-i metrûkesi Gonca bt. Hıristo ve sulbiye kebîre kızı Eleniko Nasrâniyeler ile li-ebeveyn kız karındaşı Anderya zimmîye münhasıra ve tashîh-i meselesi sekiz sehmden olup sihâm-ı mezbûreden bir sehmi zevcesi mersûmeye ve dört sehmi kızı mesfûreye ve bâkī üç sehmi karındaşı mersûme isâbeti tahakkukundan sonra verese-i mersûmûndan derûn-ı arzuhâlde ismi mastûr mersûm Anderya zimmî meclis-i ma‘kūd-ı mezkûrda sâhibe-i arzuhâl mu‘arrefetü’ş-şahs Angero bt. Yani nâm Nasrâniye muvâcehesinde ricâl-i Devlet-i aliyye’den ve hâlâ Evkāf-ı celîle ve Haremeyn-i muhteremeyn nâzırı olup Hüdâvendigâr-ı esbak cennet-mekân firdevs-âşiyân merhûm ve mağfiret-nişân Gāzî Sultan Abdülhamid Han -tâbe serâhu- hazretlerinin evkāf-ı şerîfeleri kāimmakām-ı mütevellîsi atûfetlü Numan Mahir Beyefendi hazretleri mürsel vekîl-i müseccel-i şer‘îleri câbî Mehmed Efendi b. Halil nâm kimesne ile şahısları mu‘arrefeler mersûmetân Gonce ve Eleniko Nasrâniyelerden her biri hâzır oldukları hâlde işbu derûnunda akd-i meclis-i şer‘-i âlî olunup bir tarafdan hâzıretân-ı mesfûretân Gonce Nasrâniyeler menzili ve tarafeyni tarîk-i âm ile mahdûd arsası vakf-ı müşârün-ileyh mülhakātından merhûm Abdullah Ağa Vakfı’na mukāta‘a-i ma‘lûmeli ve üzerinde mevcûde bi’l-cümle ebniyesi mülk bir bâb menzil ile menzil-i mezkûr sırasında kâin bir tarafdan Kosti zimmî veresesi ve bir tarafdan Kiratso zimmî menzilleri ve tarafeyni tarîk-i âm ile mahdûd kezâlik arsası vakf-ı mezkûre mukāta‘a-i ma‘lûmeli derûnunda mağrûs bi’l-cümle eşcâr ve enkāz-ı mevcûdesi mülk bir kıt‘a bahçe hâlik-i mersûm Ziso zimmînin sağlığında ile’l-helâk her biri bâ-hüccet-i şer‘iyye müstakıllen yedinde mülkü ve arsaları dahi dâhil-i havza-i tasarrufu olup ba‘de helâkihi menzil-i mahdûd-ı mezkûrun ebniyesiyle bahçe-i merkūmun eşcâr-ı mağrûse ve enkāz-ı mevcûdesi ber-tashîh-i mezkûr benimle hâzıretân-ı mersûmetân Gonce ve Eleniko Nasrâniyelere mevrûs ve arsaları dahi hâzıra-i mesfûre Eleniko Nasrâniyeye âdiyen ba‘de’l-intikāl hâzıretân-ı mersûmetân Gonce ve Eleniko Nasrâniyeler menzil-i mahdûd-ı mezkûrun ebniyesiyle bahçe-i mahdûd-ı mezkûrun eşcâr ve enkāz-ı mevcûdesinde hisse-i irsiye-i mezkûrelerini semen-i ma‘lûm ve makbûza bundan akdem bana bey‘ ve temlîk ve arsalarını dahi bâ-re’y-i mütevellî ferâğ ve tefvîz ve teslîm eylediklerinde ben dahi iştirâ ve temellük ve tefevvüz ve tesellüm ve kabûl edip ol vechile menzil ve bahçe-i mahdûd-ı merkūmların ebniye ve eşcâr ve enkāz-ı mevcûde-i mezkûrelerin mecmû‘u ırsen ve şirâen müstakıllen yedimde mülküm ve arsaları dahi dâhil-i havza-i tasarrufum olmuş iken mersûme Angero Nasrâniye menzil-i mahdûd-ı merkūmun mecmû‘ıyla arsa-i mahdûd-ı mezkûrun nısfını bi-gayr-ı hakkın fuzûlî zabt ve vaz‘-ı yed etmekle suâl olunup keff-i yedine tenbîh olunmak matlûbumdur deyü hâzıretân-ı mersûmetânın tasdîkleriyle da‘vâ etdikde, ol dahi cevâbında fi’l-hakīka menzil ve bahçe-i merkūmların ebniye ve eşcâr ve enkāz-ı mevcûde-i mezkûrların mecmû‘unu hâlik-i sânî-i mersûm Ziso zimmînin sağlığında müstakıllen yedinde mülkü ve arsaları [25a] dahi dâhil-i havza-i tasarrufu iken yedimde olup diğer bir kıt‘a arzuhâl hâmişinde mastûr iki yüz sekiz senesi şehr-i Rebî‘ülâhiri’nin yirmi yedinci günü târîhiyle müverrah Üsküdar Mahkemesi sicillâtından muhrec işbu bir kıt‘a hüccet-i şer‘iyye nâtıka olduğu üzere hâlik-i mersûm Ziso zimmî sağlığında menzil-i mahdûd-ı mezkûrun bi’l-cümle ebniyesiyle bahçe-i mahdûd-ı merkūm derûnunda mevcûde eşcâr ve enkāz-ı memlûkesinin nısfını yirmi guruş semen-i makbûza zevcim olup işbu târîhden yirmi iki sene mukaddem hâlik olan Duvarcı Nikola v. Anderya zimmîye kezâlik sağlığında bey‘ ve temlîk ve arsalarını dahi ber-minvâl-i muharrer bâ-re’y-i mütevellî meccânen ferâğ ve tefvîz ve teslîm eylediğinde ol dahi iştirâ ve temellük ve tefevvüz etdikden sonra menzil-i mahdûd-ı mezkûrun ebniyesiyle bahçe-i mahdûd-ı merkūmun eşcâr ve enkāz-ı memlûkesinin nısfını iki yüz otuz iki senesi Saferi’l-hayrın on beşinci günü üç bin beş yüz guruş semen-i medfû‘ ve makbûza bana bey‘ ve temlîk ve arsalarını dahi kezâlik bâ-re’y-i mütevellî ferâğ ve tefvîz ve teslîm eylediğinde ben dahi iştirâ ve temellük ve tefevvüz ve tesellüm ve kabûl edip ol vechile menzil-i mahdûd-ı mezkûrun ebniyesiyle bahçe-i mahdûd-ı mezbûrun eşcâr ve enkāz-ı memlûkesinin nısfı şirâen yedimde emlâkim ve arsaları dahi ber-minvâl-i muharrer dâhil-i havza-i tasarrufum olduğuna binâen bi-hakkın vaz‘-ı yed ederim deyü müdde‘î-i mersûmun inkârına mukārin eylediği def‘ini lede’t-tezkiye adl ve makbûlü’ş-şehâde idükleri ihbâr olunan karye-i mezkûre müsin ve ihtiyârlarından el-Hâc İbrahim Ağa b. Halil ve es-Seyyid Mehmed Ağa b. es-Seyyid Ahmed nâm kimesneler şehâdetleriyle tahdîd ve irâe ederek bi’l-muvâcehe vech-i şer‘î üzere isbât eylediğini kâtib-i mûmâ-ileyhimâ mahâllinde ketb ü tahrîr ve ma‘an meb‘ûs ümenâ-i şer‘le Salı günü huzûr-ı hazret-i fetvâ-penâhîde müfettiş-i mûmâ-ileyh ma‘iyyetiyle akdolunan meclis-i şer‘-i şerîfe gelip tarafeyn ve câbî-i merkūm ve şâhidân-ı mezbûrândan her biri hâzır oldukları hâlde tasdîklerine mukārin alâ-vukū‘ihî ba‘de’l-inhâ ve’t-takrîr mûcebiyle müdde‘î-i mersûm Anderya zimmî da‘vâ-yı mezkûresiyle mesfûre Angero Nasrâniyeye bî-vech-i şer‘î mu‘ârazadan ba‘de’l-men‘ menzil-i mahdûd-ı mezkûr ile nısf bahçe-i mahdûd-ı merkūmu mersûme Angero Nasrâniyenin kemâ-kân zabt ve tasarrufu iktizâ eylediği tescîl ve huzûr-ı âlîlerine i‘lâm olundu.<br><br>Fî 19 B sene [1]256.</p>          <br><a title="Önceki sayfa" style="text-decoration:none" href="./ayrmetin.php?idno=1010"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1012"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b146"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o341"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>