﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 491<br>Hüküm no: 617<br>Orijinal metin no: [258-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Değirmenci Hasan’ın vefat eden Cephane Kethüdası İbrahim’e olan borcunu varislerine ödeyerek değirmen hissesini geri alması</b><br><br>Panço değirmeninin bey‘ bi’l-vefâ ile olduğunu ve meblağdan edâsını isbât<br><br>Ma‘rûz,<br><br>Arzuhâl eden Değirmenci Hasan b. Hüseyin Çarşamba günü Arz Odası’nda huzûr-ı âlîde akdolunan meclis-i şer‘-i hatîrde Tophanede Hendekbaşı’nda sâkin iken üç ay mukaddem fevt olan Cebehâne kethüdâsı el-Hâc İbrahim b. Abdullah’ın evlâd-ı kibârı olup zikri âtî değirmenin nısf-ı şâyi‘ine vaz‘-ı yedleri mütehakkık olan Memiş ve Bekir ve zâtı mu‘arrefe Rabia ile sagīr oğlu Abdülkerim’in vasîsi mu‘arrefetü’z-zât Âişe mahzarlarında nezâret-i dâ‘îlerinde olan evkāfdan Hâce Mihrişah Hatun Vakfı mütevellîsi Mehmed Efendi hâzır olduğu hâlde mahmiye-i İstanbul’da Hâce Kadın Hamamı kurbünde Hızır Bey mahâllesinde vâki‘ Panço değirmeni demekle ma‘rûf ma‘lûmü’l-hudûd değirmenin nısfı taraf-ı vakf-ı mezkûrdan el-Hâc İsmail nâm kimesnenin tasarrufunda ve nısf-ı şâyi‘-i âharı benim tasarrufumda olmağla mezbûr kethüdâ el-Hâc İbrahim’den karz aldığım bin beşyüz guruş deyn mukābelesinde yetmiş senesi Şevvâli’nin on beşi târîhinde ferâğ bi’l-vefâ tarîkiyle bâ-ma‘rifet-i mütevellî fâriğ olduğumda ol dahi vakıf fırından derkenâr olunduğu vech üzere ferâğ-ı mezkûru kabûl ve mütevellî temessüküne âdet üzere kat‘î tahrîr etdirdip ve beher şehr on sekizer guruş kavliyle ben ba‘de’l-istikrâ bin dört yüz guruşunu edâ ve hattâ <<mezbûr fiâtında>> işbu yedimde olup müteveffâ-yı mezbûrun hat ve hatemini hâvî edâ temessükü mantûkuna müteveffâ-yı mezbûr hayâtında yetmiş sekiz senesi Zilhiccesi’nin on altıncı günü değirmen-i mezkûrda deyn-i merkūm bin beş yüz guruşdan bin dört yüz guruşunu ferâğ-ı mezkûrun vefâen olduğunu mu‘terif olduğu hâlde bi’d-defa‘ât yedimden ahz ü istifâ ve ancak yüz guruş zimmetimde bâkī kaldığın ikrâr ve işhâd dahi edip ve ba‘dehû fevt olmağla hâlâ ben deyn-i bâkī-i mezkûru veresesi işbu mezbûrûna edâ ve fekk-i ferâğ murâd ederim deyü da‘vâ ve mezbûrûn cevâblarında ferâğ-ı mezkûr vech-i meşrûh üzere vefâen olduğunu ikrâr ve meblağ-ı müeddâ-yı mezkûru bi’l-külliye inkâr etdiklerinden mâ‘adâ mûrisimiz müteveffâ-yı mezbûr yetmiş üç senesi Muharremi’nin on beşinci günü müdde‘î-i mezbûr Hasan’a değirmen-i mezkûr için deyn-i mezkûrdan başka beş yüz guruş dahi verip kat‘-ı alâka oldular ve babalarımızın mülkü oldu deyü müfâdı gayr-ı mütebeyyin def‘e tasaddî eylediklerinde müdde‘î-i mezbûr Hasan müteveffâ-yı mezbûrun ikrâr-ı meşrûhunu zikr olunan Hızır Bey mahâllesi ahâlîsinden olmağla mahâlle-i mezbûre imamı ve müezzini ve sâir otuz neferden mütecâviz mazbûtü’l-esâmi kimesneler ihbârlarıyla udûlden oldukları müte‘ayyin olan Hasan Efendi b. Musa ve Attâr Halil b. İbrahim nâm kimesnelerin bi’t-tahlîf şehâdetleriyle isbât etdikden sonra verese-i mezbûrûn babaları müteveffâ-yı mezbûrun müdde‘î-i mezbûr Hasan’a vech-i meşrûh üzere değirmen-i mezkûr için deyn-i merkūmdan başka beş yüz guruş dahi verdi deyü tasaddî eyledikleri da‘vâlarına beyyine taleb ve imhâl olundukda şâhidlerimiz gelmiyor deyü ityân-ı beyyineden izhâr-ı acz ve tahlîfe dahi tâlib olmamalarıyla merkūm Hasan’ın zimmetinde ancak yüz guruş alacakları kaldığı zâhir olmağın mûcebince meblağ-ı mezkûr yüz guruşu kabz ile bâ-re’y-i mütevellî ferâğ-ı mezkûru fek ve nısf değirmen-i merkūmu mezbûr Hasan’da ibkā iktizâ eylediği mübâşiri çavuş kulları iltimâsıyla huzûr-ı alîlerine i‘lâm olundu.<br><br>Fî 29 min-Ramazan sene 1179.</p>          <br><a title="Önceki sayfa" style="text-decoration:none" href="./ayrmetin.php?idno=29907"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29909"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b491"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o517"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>