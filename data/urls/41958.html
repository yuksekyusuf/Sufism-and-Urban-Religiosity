﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 422<br>Hüküm no: 428<br>Orijinal metin no: [103b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bağdatlı İbrahim Ağa’nın kasaphane kirasından dolayı Mehmed Odabaşı aleyhindeki davasında anlaşma sağlanması</b><br><br>Bâ-imzâ-i Hazret Efendi<br><br>Medîne-i Bağdad-ı Behişt-âbâd ahâlîsinden olup mahmiye-i İstanbul’da Mahmudpaşa Câmi‘i kurbünde müsâfiren sâkin İbrahim Ağa b. Ali nâm kimesne mahmiye-i mezbûrede meclis-i şer‘de işbu râfi‘ü’l-vesîka Mehmed odabaşı b. Abdullah nâm kimesne manzarında ikrâr ve takrîr-i kelâm edip medîne-i mezbûrda İmam Ali kasabasında vâki‘ merhûm Ali Evkāfı musakkafâtından olup bin yüz on dört senesinde taht-ı iltizâmımda olan ma‘lûmü’l-hudûd kasabhâneyi sene-i mezbûre Saferi’l-hayri gurresinden iki yüz on gün tamâmına değin yüz altmış guruşa ben mezbûr Mehmed Odabaşı’ya icâr ve mahâllinde teslîm ol dahi isticâr ve tesellüm ve kâmil yedi ay mârrü’z-zikr kasabhâneyi mezbûr Mehmed Odabaşı zabt eylediğinden sonra zikri mürûr eden kasabhânenin müddet-i mezkûrede icâresi olan meblağ-ı mezbûrun altmış guruşunu mukaddemâ mezbûr Mehmed Odabaşı bana edâ ve teslîm ben dahi yedinden ahz u kabz edip yüz guruşu bâkī kalmağla meblağ-ı bâkī-i mezbûru merkūm odabaşıdan taleb ve da‘vâ eylediğimde beynimizde münâza‘ât-ı kesîre ve muhâsamât-ı şedîde cereyân etmişidi, el-hâletü hâzihi beynimize muslihûn tavassut edip da‘vâ-i mezkûrumdan beni merkūm odabaşı ile yetmiş guruş üzerine sulh eylediklerinde ben dahi sulh-ı mezbûru kabûl ve bedel-i sulh olan meblağ-ı mezbûr yetmiş guruşu merkūm yedinden tamâmen ba‘de’l-ahz ve’l-kabûl husûs-ı mezkûra müte‘allıka âmme-i da‘vâ ve kâffe-i mutâlebâtdan ben mezbûr odabaşının zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim ol dahi mukaddemâ ber-vech-i muharrer medfû‘u olan altmış guruşa ve hâlâ bedel deyü bana medfû‘u olan meblağ-ı mezbûr yetmiş guruşuna müte‘allıka da‘vâdan benim zimmetimi ibrâ ve iskāt eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’s-sâdis aşere min-Cemâziyelâhire li-sene sitte aşere ve mi’ete ve elf.<br><br>Şuhûdü’l-hâl: el-Hâc Mehmed b. Oruc, Süleyman Çelebi b. Abdullah, Mustafa Çelebi b. Oruç, Mehmed Çelebi b. Muslı, Mustafa Beşe b. Mustafa, Ali Çavuş b. Yusuf, Ömer Çavuş b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=41957"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41959"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b422"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o589"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>