﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 448<br>Hüküm no: 329<br>Orijinal metin no: [121b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Daha önce ferman gereğince kapatılmış olan Hatice Sultan’ın Malta Çarşısı’ndaki francalacı fırınının yeniden açılmasına izin verildiği</b><br><br>Malta’da francalacı fırını küşâdı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı Mustafa Âsım -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Atanaş ve Gerih nâm zimmîlerin Dîvân-ı Hümâyûn’uma takdîm eyledikleri arzuhâlleri mefhûmunda İstanbul’da Sultân Mehmed kurbünde Malta Çarşısı’nda kâin, gediğine mutasarrıf oldukları bir bâb francalacı fırını derûnunda francala tabh ile ibâdullâha füruht ve ta‘ayyüş ederler iken fırın-ı mezbûr yedi aded fırınlar ile ma‘an sedd ü bend olunduğundan kendilerine gadr olduğunu beyân birle hâllerine merhameten fırın-ı merkūm küşâd ve francala tabhıyla ta‘ayyüş etmeleri için ruhsat i‘tâsını istid‘â etmeleriyle Hazîne-i âmiremde mahfûz Başmuhâsebe defterlerine mürâca‘at olundukda seyyidetü’l-muhadderât, iklîletü’l-muhassenât, tâcü’l-mestûrât, zâtü’l-alâ ve’s-sa‘âdât Hadîce Sultân -dâmet iffetuhâ ve zâdet ismetühâ-nın Sultân Mehmed Câmi‘-i şerîfi kurbünde Malta Çarşısı’nda mutasarrıfe olduğu ekmekci fırınında emsâli üzere francala tabh ve i‘mâli lede’l-istid‘â fırın-ı mezbûr müddet-i medîde harâb ve değirmeni dahi mu‘attal olduğundan âhar fırına rabt ile mu‘attal kaldığı lede’l-ihbâr istid‘âsı üzere fırın-ı mezbûr ekmekci fırını olmak üzere mukayyed olan kaydı terkīn olunup emsâli üzere kıyyelik francalacı fırınlarına ilhâk olunmak üzere [bin] iki yüz on sekiz târihinde İstanbul Kādısı bulunan Selim’in i‘lâmı mûcebince müşârün-ileyhâ tarafına emr-i şerîf verildiği ba‘de’l-ihrâc sen ki mevlânâ-yı mûmâ-ileyhsin, sana havâle olundukda; bir buçuk sene mukaddem İstanbul ve havâlîsinde mahâll-i ma‘lûmede yedi aded francalacı fırınları ibkā ve mâ‘adâsı bâ-irâde-i şâhânem sedd ü bend olundukdan sonra bundan akdemce vâlid-i mâcid-i şehriyârânem Hudâvendigâr-ı esbak merhûm ve mağfûrun-leh Sultân Abdülhamid Han -tâbe serâh-ün Beylerbeyi ve Mîrgûnoğlu nâm mahallerde müceddeden inşâ ve ihyâsına muvaffak olduğu cevâmi‘-i şerîfe ve âsâr-ı celîlesi evkāfından mahalleyn-i merkūmeynde iki aded ve Gümrükcü Çiftliği’nde bir aded ve Çelebi Hasan Paşa Vakfı’ndan Kumkapı hâricinde bir aded ve gerek mahâll-i sâire-i ma‘lûmede mesdûd olan fırınlardan ba‘zılar[ının] küşâdına irâde-i seniyyem ta‘alluk birle ol bâbda şeref-yâfte-i sudûr olan hatt-ı hümâyûn-ı şevket-makrûnum mûcebince bâ-evâmir-i aliyyem küşâdlarına ruhsat verilmiş olmağla ber-mûceb-i derkenâr müşârün-ileyhâ Hadîce Sultân -dâmet ismetühâ ve zâdet iffetuhâ-nın mutasarrıfe olduğu İstanbul’da Malta Çarşısı’nda kâin francalacı fırınının müste’cirleri mesfûrânın istid‘â eyledikleri küşâdı husûsu ancak irâde-i şâhâneme <<merbût>> menût mevâddan olup hatt-ı hümâyûn-ı şevket-makrûnum sudûruna mütevakkıf idiğin memhûren i‘lâm eylediğin ecilden i‘lâmı[n mûcebince] ve sâire sirâyet etmemek üzere ruhsatı hâvî sudûr eden hatt-ı hümâyûn-ı şâhânem mantûku üzere fırın-ı mezbûrun küşâdı için fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda sâdır olan emrim üzere amel edip dahi şeref-yâfte-i sudûr olan hatt-ı hümâyûn-ı şevket-makrûnum mûcebince fırın-ı mezbûrun küşâdı için ruhsatı hâvî sâdır olan işbu emr-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı münîfi birle âmil olup hilâfına rızâ ve cevâz göstermeyesin. Şöyle bilesin alâmet-i şerîfe i‘timâd kılasın.<br><br>Tahrîren fi’l-yevmi’s-sâlis [min]-şehri Rebî‘i’l-evvel sene erba‘a ve işrîn ve mieteyn ve elf.<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32325"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32327"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b448"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o596"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>