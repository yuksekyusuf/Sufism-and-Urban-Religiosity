﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 263<br>Hüküm no: 227<br>Orijinal metin no: [28a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sivas’ın Uzunoğlan köyünden Hatar v. Sefer’in vergisini ödemesi</b><br><br>Fi’l-asl vilâyet-i Anadolu’da Sivas kazâsına tâbi‘ Uzunoğlan nâm karye sükkânından olup hâlâ mahmiye-i İstanbul’da Sulumanastır mahallesinde sâkin Hatar v. Sefer nâm Ermeni mahfil-i kazâda işbu bâ‘isü’s-sifr Toros v. Avak nâm Ermeni muvâcehesinde üzerine da‘vâ ve takrîr-i kelâm edip mezbûr Toros karye-i mezbûre re‘âyâsından olup üzerine edâsı lâzım gelen harâc ve sâir tekâlîfini bizimle ma‘an edâ ve teslîm edegelmiş iken hâlâ taleb eylediğimde edâdan imtinâ‘ eder, suâl olunup alıverilmek matlûbumdur dedikde gıbbe’s-suâl mezbûr Toros cevâbında yine kazâ-i mezbûra tâbi‘ Andekli nâm karye ahâlîsinden olup karye-i mezbûre re‘âyâsı mahrûse-i Üsküdar’da vâki‘ merhûme Vâlide Sultan Evkāfı’nın perâkende re‘âyâsından olmağın karye-i mezbûre Andekli’nin zâbitlerine üzerime edâsı lâzım gelen harâc ve sâir tekâlîfimi karye-i mezbûre re‘âyâsı ile ma‘an edâ ve teslîm edegelmişdim deyü def‘le mukābele edicek, gıbbe’l-istintâk ve akībe’l-inkâr mezkûr Toros’dan müdde‘âsını mütebeyyin beyyine taleb olundukda mahmiye-i mezbûrede Salmatomruk mahallesinde Avanos v. Marat ve Kırkçeşme sakalarından Sakyas v. Mirek nâm Ermeniler li-ecli’ş-şehâde mahfil-i kazâya hâzırân olup istişhâd olunduklarında fi’l-hakīka mezbûr Toros kazâ-i mezbûra tâbi‘ mezkûr Andekli re‘âyâsının perâkendesinden olup vakf-ı mezbûr zâbitlerine üzerine lâzım gelen harâc ve sâir tekâlîfini edâ ve teslîm edegelmişdir, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iye eylediklerinde şehâdetleri makbûle olmağın müdde‘i-i mezbûr Hatar bî-vech mu‘ârazadan men‘ birle mâ-vaka‘a bi’t-taleb ketb olundu.<br><br>Fi’s-sâbi‘ aşer min-Şa‘bâni’l-mu‘azzam sene [10]72<br><br>Şuhûdü’l-hâl: es-Sâbıkūn<br><br>Arslan v. Kazer, Kirkor v. Ahtik, Argir v. Marat, Karabet v. Hakar.</p>          <br><a title="Önceki sayfa" style="text-decoration:none" href="./ayrmetin.php?idno=25113"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25115"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b263"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o1039"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>