﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 229<br>Hüküm no: 243<br>Orijinal metin no: [32b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Alemdâr b. Mustafa’nın, Ümmügülsüm bt. Osman’a devrettiği fırıncı dükkânını geri alması ve borcunu ödemesi gerektiği</b><br><br>Fekk-i fırın<br><br>Ma‘rûz<br><br>Mu‘arrefetü’z-zât Ümmügülsüm bt. Osman nâm Hatun meclis-i şer‘-i münîrde el-Hâc Mustafa Alemdâr b. Mustafa mahzarında merkūm el-Hâc Mustafa Alemdâr zimmetinde cihet-i deyn-i şer‘îden dokuz yüz guruş alacağım olmağla meblağ-ı mezkûr mukābelesinde merkūm el-Hâc Mustafa Alemdâr mahrûse-i Galata’ya muzâfe kasaba-i Kasımpaşa’da Câmi‘-i kebîr karşısında başhâne fırını demekle ma‘rûf bir bâb ekmekçi ve simitçi fırını derûnunda mevcûde beyne’l-hıref gedik tâ‘bir olunur âlât-ı lâzıme-i ma‘lûmelerden mâlik olduğu nısf hisse-i şâyi‘asını sûret-i kat‘îde olarak bâ-hüccet bana bey‘ ve teslîm etmişdi lâkin bey‘-i mezkûr hakīkatde bey‘ olmayıp hükm-i rehinde olmağla meblağ-ı mezkûr dokuz yüz guruşu bana edâ ile nısf-ı âlât-ı mezkûreyi fek ve tahlîse mezbûr el-Hâc Mustafa Alemdâr’a tenbîh olunmak murâdımdır deyü da‘vâ ettikde ol dahi cevâbında kaziyye minvâl-i muharrer üzere olduğunu ve meblağ-ı mezkûr dokuz yüz guruş el-yevm zimmetinde sahîhan deyni olduğunu ikrâr u i‘tirâf etmeğin mûcebince meblağ-ı mezkûr dokuz yüz guruşu müdde‘iye-i mezbûre Ümmügülsüm Hatun’a edâ ile âlât-ı mezkûreyi fek ve tahlîse mezbûr el-Hâc Mustafa Alemdâr’a tenbîh olunduğu İslâmbol Mahkemesi’nden huzûr-ı âlîlerine i‘lâm olundu.<br><br>Fî-5 Zilhicce sene [1]216</p>          <br><a title="Önceki sayfa" style="text-decoration:none" href="./ayrmetin.php?idno=30996"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30998"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b229"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o630"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>