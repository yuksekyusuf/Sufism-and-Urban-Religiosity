﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 299<br>Hüküm no: 319<br>Orijinal metin no: [27b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat eden el-Hâc Ali Çavuş’un vârislerine intikal eden vakıf oda ve dükkanlarda olan hisselerinin vasîlerine teslim edilmesi</b><br><br>Vürûd-ı nakil Vilâyet-i Anadolu’da Lârende kazâsı kurâsından Irla nâm karyeden olup mahmiye-i İstanbul’da başçavuşlukdan mütekā‘iden vefât eden el-Hâc Ali Çavuş’un sulbî sagīr oğlu Hüseyin ve kendinden sonra vefât eden oğlu Hasan’ın sulbî oğlu Ali ve sulbiye kızı Nesli nâm hâtunun sadrî oğlu Ömer ve sadriyye kızı Esma’nın savb-ı şer‘den mansûb vasîleri olan el-Hâc Ramazan b. Arslan tarafından husûs-ı âti’z-zikre vekâlet iddi‘â eden li ebeveyn karındaşı Abdülkādir Çelebi meclis-i şer‘de mahmiye-i mezbûrede Kadı Hüsam vakfına hâlâ mütevellî olan Halil Bey b. Eyüb mahzarında üzerine da‘vâ edip vakf-ı mezbûrdan icâre-i müeccele ve mu‘accelelü lede’l-ahâlî ma‘lûmü’l-hudûd olup müteveffâ-yı mezbûr Ali Çavuş’un tasarrufunda olan elli bâb vakf oda ile dört bâb dükkân ba‘de vefâtihî intikāl-i âdî ile evlâdı Hüseyin ve Hasan ve Nesli ve Emineteyn ve Âlime ve Şemsi ve Halime ve Mümine’ye intikāl eyledikden sonra Emineteyn ve Âlime ve Şemsi ve Halime ve Mümine bilâ-veled fevt olup hisseleri vakfa intikāl edip hâlâ mezbûr Hüseyin’in müteveffâ-yı mezbûrdan intikāl eden hissesin ve kendiden sonra vefât eden oğlu mezbûr Hasan’ın oğlu mezbûr Ali ve kızı mezbûre Nesli Hâtun’un sadrî sagīr oğlu Ömer ve sadriyye kızı Esma’ya müteveffâ-yı mezbûr Ali Çavuş’dan intikāl-i âdî ile babaları ve anaları mezbûrân Hasan ve Nesli’ye intikāl ve ba‘de vefâtihimâ evlâdı mezbûrun Ali ve Ömer ve Esma’ya intikāl-i âdî ile intikāl eden hisselerin vâzı‘u’l-yed olanlardan vasiyy-i mezbûr tarafından da‘vâ ve taleb ve kabz ve kendiye îsâl ve teslîme ve kabz ve teslîm mütevakkıf olduğu umûra beni vekîl etmekle ben dahi vekâleten zikr olunan hisselere bi’t-tevliyye vâzı‘u’l-yed olan mezbûr Halil Bey’den taleb ederim suâl olunsun dedikde gıbbe’s-suâl mezbûr Halil Bey cevâbında zikr olunan hisselere bi’t-tevliyye vaz‘-ı yedini ikrâr, lâkin mezbûr Hüseyin müteveffâ-yı mezbûr Ali Çavuş’un sulbî oğlu ve mezbûrun Ali ve Ömer ve Esma müteveffâ-yı mezbûrun kendinden sonra vefât eden sulbî oğlu Hasan ve sulbiye kızı Nesli Hâtun’un evlâdı ve mezbûr el-Hâc Ramazan mezbûrûnun vasîleri ve mezbûr Abdülkādir Çelebi vasiyy-i mezbûrun minvâl-i muharrer üzre vekîli olduğun inkâr eyledikde hâlâ Lârende kadısı Abdullah Efendi b. Hasan b. Ahmed kıbelinden ünvânı ile mu‘anven ve hâtemi ile mahtûm ve târih-i kitâb senesi Şevvâli’nin on dördüncü günü ile müverrah kitâb-ı naklî vârid olup mazmûnu karye-i mezbûre sâkinlerinden Hüseyin b. Ali Çavuş ve Ali b. Hasan ve Ömer ve Esma ibney Osman nâm sagīrlerin vasîleri olan el-Hâc Ramazan b. Arslan nâm kimesneden vech-i âtî üzre da‘vâ-yı sahîha ile mesbûk istişhâd-ı şer‘î sudûrundan sonra udûl-i müslimînden olup karye-i mezbûre sâkinlerinden olan Halil b. Musa b. Cemal ve Ramazan b. Hasan b. Abdurrahman nâm kimesneler nakil ve tahvîl için mahall-i cerh ve ta‘dîl olan meclis-i şer‘a li ecli’l-şehâde hâzırân olup gıbbe’l-istişhâd fi’l-vâki‘ fi’l-asl karye-i merkūme sâkinlerinden olup bundan akdem mahmiye-i İstanbul’da vefât edip zâhirde vâris-i ma‘rûfu olmamak zu‘muyla mahmiye-i merkūmede hudûdu beyne’l-ahâlî ma‘lûm olur dükkânları beytülmâl emîni ve sâir kimesneler yedlerinde mazbût olan dergâh-ı âlî -dâme merci‘an li’l-e‘âlî- yeniçerilerine reis-i çavuşân iken mütekā‘iden vefât eden Ali Çavuş’un sıgār-ı merkūmun sulbî oğlu ve mezbûr Ali kendiden sonra vefât eden sulbî oğlu Hasan’ın oğlu ve mezbûrân Ömer ve Esma kendiden sonra vefât eden sulbiye kızı Nesli hâtun’un sadrî oğlu ve sadriyye kızıdır. Zikr olunan hisseler intikāl-i âdî ile müteveffâ-yı mezbûr Ali Çavuş’dan oğlu mezbûr Hüseyin’e ve Hasan’a ve Nesli’ye intikāl ve ba‘de vefâtihimâ hisseleri evlâdı mezbûr Ali ve Ömer ve Esma’ya intikāl eylemişdir. Biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra sıgār-ı mezbûrûnun vasîleri mezbûr el-Hâc Ramazan müteveffâ-yı mezbûrdan mezbûrûna intikāl-i âdî ile intikāl eden hisselerini vâzı‘u’l-yed olanlardan da‘vâ ve taleb ve kabz ve kendiye îsâl ve teslîme ve kabz ve teslîm mütevakkıf olduğu umûra nâkili’l-kitâb mezbûr Abdülkādir Çelebi’yi tarafından vekîl nasb eyledikde ol dahi vekâlet-i mezbûreyi kabûl eylediğin hâvî olmağın kitâb-ı merkūm vekîl-i mezbûr talebi ile mütevellî-i mezbûr muvâcehesinde kırâ’at ve istintâk olundukda kitâb-ı mezbûrun Mevlânâ-yı mezbûr kıbelinden vürûdunu münkir olıcak mezbûr Abdülkādir Çelebi’den müdde‘âsı için beyyine taleb olundukda zeyl-i kitâbda isimleri mastûr şuhûd-ı tarîkden Ali b. Musa ve İbrahim b. Abdullah nâm kimesneler li ecli’ş-şehâde meclis-i şer‘a hâzırân olup gıbbe’l-istişhâd fi’l-vâki‘ işbu kitâb-ı naklî Mevlânâ-yı mezbûr Abdullah Efendi’nin olup zeylinde olan hat ve zahrında olan hâtem Mevlânâ-yı mezbûrundur bizim huzûrumuzda imzâ ve mühürleyip hat ve hâtemine bizi işhâd eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle oldukdan sonra sıgār-ı merkūmunun ol odalar ve dekâkînden intikāl-i âdî ile kendiye intikāl eden hisse-i mu‘ayyenelerini vekîl-i mezbûra teslîme mütevellî-i mezbûr Halil Bey’e tenbîh olunup mâ vaka‘a bi’t-taleb ketb olundu. Fi’l-yevmi’s-sânî aşer min Zilka‘de li sene 1073.<br><br><br>Şuhûdü’l-hâl: Hüseyin Efendi el-Brusî, Mehmed Ağa sermuhzırân, Abdülbâkī Ağa, çukadar Ali Beşe, sarrâc Mustafa Beşe, Ahmed Çelebi kethüdâ-yı muhzırân, Abdi Çelebi el-Muhzır.</p>          <br><a title="Önceki sayfa" style="text-decoration:none" href="./ayrmetin.php?idno=26327"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26329"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b299"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1090"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>