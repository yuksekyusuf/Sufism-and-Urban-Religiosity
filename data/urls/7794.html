﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 548<br>Hüküm no: 754<br>Orijinal metin no: [98a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kasap gediği sahiplerinin kefilsiz ve meçhul şahısları kendilerine ortak yapmamaları</b><br><br>Ma‘rûz<br><br>Sahib-i arzuhâl sığır kasablar kethudâsı Ali Ağa ve vekîli İsmail Çelebi sa‘âdetlü yeniçeri ağası bendeleri ma‘rifetiyle sığır kasabı ustalarından Hüseyin Bey ve el-Hâc Mehmed ve Ömer Bey ve diğer el-Hâc Mehmed ve İbrahim Bey ve el-Hâc Hasan ve Mehmed Beşe ve Ahmed Bey ve Süleyman Beşe ve Ahmed Beşe ve el-Hâc Abdullah ve Mehmed Bey ve es-Seyyid İbrahim ve es-Seyyid Salih ve es-Seyyid Hüseyin ve Süleyman Efendi ve Halil Ağa ve sâir Müslim ve kefere ve Yahûd bi’l-cümle kasab ustaları meclis-i şer‘de ez-kadîm nizâmımız İstanbul ve etrâfında vâki‘ kazâlarda olan sığır kasabı gediği ehl-i İslâm yedlerinde elli altı ve Yahûdiler yedlerinde on beş cem‘an yetmiş bir aded gedik i‘tibâr olunup cellâb tâifesinin Âsitâne-i sa‘âdet’e getirdikleri sığır kethudâ ve ustalar ma‘rifetleriyle ber-minvâl-i muharrer yetmiş bir gedik i‘tibârıyla tevzî‘ ve ashâbına teslîm ve semenleri yine ashâbından mutâlebe ve cem‘ ve cellâba edâ ve teslîm olunur eğer gedik sahibi olan kimesne mal-ı cellâbı itlâf edip edâya dahi kudreti olmaz ise kethudâ ve ustalar ma‘rifetleriyle gediği bedel-i ma‘lûm ile âhara verilip bedelinden deyni edâ olunup bu nizâm ez-kadîm bâ-fermân-ı âlî düstûrü’l-amel olup lâkin bir iki seneden berü gedik ashâbından bazıları mechûlü’l-ahvâl kimesneleri kendilere şerîk edip ve mutasarrıf olduğu gediğe müte‘allik olan ahz u i‘tâyı mezbûra ettirdip yedine teslîm olunan mal-ı cellâb telef oldukda mezbûr firâr yâhûd müflis olmağla mutâlebeden berî olup gedik sahibinden mutâlebe olunsa ben kat‘a nesne almadım ve ahz u i‘tâya müdâhale etmedim deyü cevâba tesâddî ve gediğinin âhara verilmesine mümâna‘at ve bu vechile nizâm-ı kadîm-i mezkûrumuzun ihtilâline ve cellâb tâifesinin dahi hasâret-i azîmeye giriftâr olmalarına bâdî olmağla cellâb tâifesini tatarruk-ı zarardan ve nizâm-ı kadîm-i mezkûru ihtilâlden hıfz ve savn için ba‘de’l-yevm mârrü’z-zikr gediklerin ashâbı umûrlarını kendileri rü’yet edip bi-hasebi’l-iktizâ bir kimesneyi şerîk etmek dahi lâzım olur ise ma‘lûmü’l-ahvâl ve zî-kudret kimesneyi ede yâhûd kethudâ ve ustalar ma‘rifetleriyle kavî kefîli alınıp ba‘dehû şerîk eyleye el-hâsıl kethudâ ve ustalar ma‘rifetleri ve kavî kefîli olmadıkca mechûlü’l-ahvâl kimesneler ber-minvâl-i muharrer kasablığa müdâhale etmemek üzere emr-i âlî sudûrunu istid‘â ve istirhâm ederiz dedikleri ma‘lûm-ı devletleri buyruldukda emr [ü] fermân hazret-i veliyyü’l-emrindir.<br><br>Fî 4 Cemâziyelâhir sene 1163</p>          <br><a title="Önceki sayfa" style="text-decoration:none" href="./ayrmetin.php?idno=7793"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7795"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b548"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o563"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>