﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 194<br>Hüküm no: 184<br>Orijinal metin no: [38b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Selman b. Mehmed’den haksız yere almış olduğu hayvan ve eşyaları iade etmesi hususunda Abdurrahman Çavuş’a tenbihte bulunulması</b><br><br>Fi’l-asl vilâyet-i Anadolu’da Karahisar-ı şarkī kazâsına tâbi‘ Eskider? nâm karye ahâlîsinden olup hâlâ mahmiye-i İstanbul’da Ahizâde mahalesinde sâkin Zülfikar Çelebi b. Mehmed nâm kimesne karye-i mezbûre sükkânından li-ebeveyn karındaşı Selman nâm kimesne tarafından husûs-ı âti’l-beyâna vekîl olduğu karye-i mezbûre sükkânından İbrahim b. Hüseyin ve Mehmed b. Mustafa nâm kimesneler şehâdetleri ile şer‘an sâbit oldukdan sonra vekâleti meclis-i şer‘-i şerîfde dergâh-ı mu‘allâ yeniçerileri çavuşlarından Abdurrahman Çavuş b. Ivaz nâm kimesne mahzarında üzerine da‘vâ ve takrîr-i kelâm edip bundan akdem karye-i mezbûre sükkânından iken fevt olan babam mezbûr Mehmed’i terekesini müvekkil-i mezbûr Selman kabz etdikde tereke-i müteveffâ-yı mezbûrun resim nâmına otuz guruş kıymetli bir doru at ve altı guruş kıymetli iki kilim ve yedi guruş kıymetli bir gaddâre ve on kıt‘a esedî guruşu kazâ-i mezbûra tâbi‘ Yavadı? nâm karyede Fazlı Ağa nâm kimesnenin menzilinde müvekkil-i mezbûr Selman’dan küllemâ ahz u kabz etmişdir, suâl olunup eşyâ-i mezbûrenin a‘yânı mevcûde ise a‘yânı müstehleke ise kıymet-i şer‘iyyesi ile meblağ-ı mezbûr on kıt‘a esedî guruşu mezbûr Abdurrahman Çavuş’dan alıverilmesi matlûbumdur dedikde gıbbe’s-suâl ve’l-inkâr müdde‘î-i mezbûrdan müdde‘âsını mübeyyine beyyine taleb olundukda karye-i mezbûre Yadavi ahâlîsinden olup <<işhâd olund[ukda]>> [39a] mahrûse-i Galata hısnı Azabkapısı dâhilinde ( ) odalarında müsâfiret vechi üzere sâkinler olan Yusuf Beşe b. Hasan ve Hüseyin Beşe b. Ali ve Hasan Beşe b. Mehmed nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-hakīka mezbûr Abdurrahman Çavuş karye-i mezbûre Yavadı’da Fazlı Ağa nâm kimesnenin menzilinde müvekkil-i mezbûr Selman’ın eşyâsından otuz guruş kıymetli bir doru at ve altı guruş kıymetli iki kilim ve yedi guruş kıymetli bir gaddâresini mezbûr Selman’ın yedinden tereke-i müteveffâ-yı mezbûrdan olmak üzere resim nâmında küllemâ bizim huzûrumuzda ahz u kabz etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde gıbbe ri‘âyeti şerâiti’l-kabûl şehâdetleri makbûle olmağın mûcebince meblağ-ı mezbûr on kıt‘a esedî guruş ile eşyâ-i mezbûrenin a‘yânı mevcûde ise a‘yânını müstehleke ise kıymet-i şer‘iyyelerini zâmin olup müdde‘î-i mezbûre vermek üzere merkūm Abdurrahman Çavuş’a tenbîh olunup mâ-hüve’l-vâki‘ bi’t-taleb ketb olundu.<br><br>Fi’l-yevmi’t-tâsi‘ min-Recebi’l-ferd li-sene ihdâ ve semânîn ve elf.<br><br>Şuhûdü’l-hâl: Osman Beşe b. Mehmed el-mübâşir, Süleyman Beşe b. İsmail, İbrahim b. Hüseyin, Mehmed b. Mustafa, Abbas Beşe b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2501"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2503"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b194"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o585"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>