﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 192<br>Hüküm no: 216<br>Orijinal metin no: [45a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Allah’a ve Peygambere küfür eden ve halkı tehdit eden Hüseyin b. Ali’nin tazir ve sürgün cezası ile cezalandırılması</b><br><br>Dârü’l-hilâfeti’l-aliyye Kostantiniyyetü’l-mahmiyyede Elvanzâde mahallesi ahâlîsinden ashâb-ı hâze’l-kitâb fahrü’l-emâsil ve’l-a‘yân Muhsinzâde Mehmed zâde Mehmed Ağa ve eş-Şeyh Musa Efendi b. Mehmed ve İmâm Mustafa Efendi b. Abdullah ve Hasan Ağa b. Süleyman ve Osman Çelebi b. Abdülmennân ve el-Hâc Hüseyin Ağa ve Müezzin Ahmed Halife ve Ahmed Çelebi b. Mustafa ve Şaban Çelebi b. Abdullah ve el-Hâc Mustafa ve sâirleri meclis-i şer‘-i şerîf-i enver ve mahfil-i dîn-i münîf-i ezherde mahalle-i mezbûrede sâkin Hüseyin b. Ali nâm kimesne mahzarında her biri üzerine da‘vâ ve takrîr-i kelâm edip mezbûr Hüseyin zevcesini talâk-ı selâse ile tatlîk edip kable inkızâi’l-iddet mezbûreyi zevc-i âhara tezvîc etdirmekle hilâf-ı şer‘-i şerîf mezbûru men‘ murâd etdiğimizde merkūm Hüseyin bizim dînimize şetm edip biz dahi Allahu te‘âlâ[dan] havf eyle dediğimizde ben hakkı ve peygamberi bilmem deyip mahalleyi ateşe vururum deyip bunun emsâli itâle ve şütûm etmekle suâl olunup mûceb-i şer‘îsi icrâ olundukdan sonra her bâr şürb-i hamr edip âlet-i lehv ile fısk u fesâddan hâlî olmamağla mahallemizden dahi ihrâc olunmak matlûbumuzdur dediklerinde gıbbe’s-suâl ve’l-inkâr müdde‘ûn-ı mezbûrûndan müdde‘âlarını mübeyyin beyyine taleb olundukda udûl-i müslimînden İmâm Cafer Efendi b. Şükrullah ve Ahmed Ağa b. Mustafa ve Salih Çelebi b. Kenan ve Fazlullah Çelebi b. Mustafa ve el-Hâc Mehmed b. Abdüllatif ve Abdurrahman Çelebi b. Hüseyin nâm kimesneler li-ecli’ş-şehâde meclis-i şer‘e hâzırûn olup isre’l-istişhâd fi’l-hakīka işbu mezkûr Hüseyin vech-i meşrûh üzere müdde‘ûn-ı mezbûrûnun dînlerine şetm edip ve ben hakkı ve peygamberi bilmem, mahallenizi dahi âteşe veririm deyü bizim huzûrumuzda şetm eyledi ve mezbûr Hüseyin her bâr âlet-i lehvile şürb-i hamr edip fısk u fesâd üzeredir, biz bu husûsa bu vech üzere şâhidleriz, şehâdet dahi ederiz deyü her biri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle mezbûr Hüseyin’e meclis-i şer‘de tecdîd-i îmân etdirilip ba‘dehû zâbiti ma‘rifetiyle ta‘zîr ve muhkem hakkından gelinmek üzere tenbîh olundukdan sonra mahalle-i merkūmeden hurûcuna dahi ba‘de’t-tenbîh mâ-vaka‘a bi’t-taleb ketb olundu.<br><br>Fi’l-yevmi’l-hâdî aşer min-Saferi’l-hayr li-sene mi’e ve elf.<br><br>Şuhûdü’l-hâl: İbrahim Ağa Kethudâ Efendi, Ahmed Ağa Hazînedâr, Mustafa Ağa Sermuhzırân, Ahmed Çelebi b. Mustafa, Ahmed Ağa b. Mustafa, Ahmed Çelebi b. el-Müezzin, Mehmed Efendi b. Receb, el-Hâc Şükrü</p>          <br><a title="Önceki sayfa" style="text-decoration:none" href="./ayrmetin.php?idno=28240"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28242"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b192"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o355"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>