﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 3 Numaralı Sicil (H. 1023-1081 / M. 1615-1670)<br>cilt: 52,&nbsp;sayfa: 134<br>Hüküm no: 196<br>Orijinal metin no: [87-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ebisay’ın Şam’dan hanımı Harasbula bt. Yasef’e vermek üzere kardeşi Murdahay’a gönderdiği yemenî taşların teslim edildiği</b><br><br>Havâss-ı Kostantıniyye -hamâhallâhu te‘âlâ ani’l-beliyye- kazâsı muzâfâtından kasaba-i Hasköy’de sâkine Harasbula bt. Yasef nâm Yahûdî meclis-i şer‘-i hatîr-i lâzımü’t-tevkīrde işbu bâ‘isü’s-sifr Murdahay zevcim olup bundan akdem Şâm-ı şerîfde mütemekkin iken Ebisay nâm Yahûdî’nin li-ebeveyn er karındaşı olmağla otuz guruş kıymetli yemenî taşları bana teslîm etmek üzere zevcim gāib-i merkūm kardaşı mesfûr Murdahay’a irsâl etmiş iken merkūm Murdahay ketm edip teslîmden imtinâ‘ eder, suâl olunup kasr-ı yedine tenbîh olunmak matlûbumdur dedikde gıbbe’s-suâl merkūm Murdahay cevâbında fi’l-vâki‘ otuz guruş kıymetli yemenî taşları karındaşım gāib-i merkūm bana irsâl eylediği mukarrer lâkin bi-aynihî ol taşları müdde‘iyye-i merkūme Harasbula’ya teslîm eyledim deyü def‘le mukābele edicek gıbbe’l-istintâk ve akībe’l-inkâr mezbûr Murdahay’dan sıdk-ı kelâmını mübeyyine beyyine taleb olundukda yine kasaba-i merkūmede sâkin Avraham v. Mosi ve Mosi v. Yahûda nâm Yahûdiler meclis-i şer‘e hâzırân olup istişhâd olunduklarında fi’l-hakīka ol kutuyla olan otuz guruş kıymetli yemenî taşları bundan akdem mezbûr Murdahay müdde‘iyye-i merkūme Harasbula’ya bizim huzûrumuzda teslîm eyledikde ol dahi kabz edip bu husûsa müte‘allik de‘âvîden zimmetini ibrâ ve ıskāt etmişdi. Biz bu husûsa şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde ba‘de’t-ta‘dîli’ş-şer‘î şehâdetleri makbûle olmağın mûcebiyle merkūme Harasbula’ya bî-vech ta‘arruzdan men‘ olunup mâ-vaka‘a bi’t-taleb ketb olundu.<br><br>Fî-gurre-i Zilka‘deti’ş-şerîfe sene isneteyn ve seb‘în ve elf.<br><br>Şuhûdü’l-hâl: Mustafa Efendi hâkî, Mehmed Bey b. Ahmed, Mehmed Çavuş b. İsa, Mahmud Çelebi b. Mehmed, Mehmed Beşe b. İsa ve gayruhum mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=23109"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23111"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has003&bsm=has003b134"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has003&bsm=has003o221"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>