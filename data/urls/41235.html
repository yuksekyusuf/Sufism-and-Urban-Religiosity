﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 125<br>Hüküm no: 85<br>Orijinal metin no: [23a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Dahkî Mustafa Efendi’nin vasiyeti üzere azatlı kölesi Şaban’a terekeden 100 kuruş verilmesi</b><br><br>Mahmiye-i İstanbul’da Şeyh İbn Vefâ Meydânı kurbünde Mollagürânî Mahallesi’nde sâkin iken bundan akdem vedâ‘-ı âlem-i fânî eden merhûm Dahkî Mustafa Efendi b. Mirza’nın zâhirde vâris-i ma‘rûfu olmamak ile terekesi taraf-ı beytü’l-mâle âid olduğu şer‘an mütehakkık oldukdan sonra müteveffâ-yı mezbûrun abd-i memlûkü olup rıkk-ı sâbıkını mu‘terif <<olan>> ve hâlâ medîne-i Tire’de olan orta boylu açık kaşlı elâ gözlü sarı bıyıklı Rusiyyü’l-asl işbu bâ‘isü’l-kitâb Şa‘ban b. Abdullah tarafından husûs-ı âti’l-beyâna vekîl olduğu nehc-i şer‘î ve tarîk-ı mer‘î üzre sâbit olan müteveffâ-yı mezbûrun hazînedârı Ramazan Bey b. Abdurrahman nâm kimesne Dîvân-ı Hümâyûn-ı sa‘âdet-makrûnda ma‘kūd meclis-i şer‘-i şerîfde tereke-i müteveffâ-yı mezbûra bi’l-emâne vâzı‘u’l-yed olan câmi‘ü’l-emvâli’s-Sultâniye hâfızü’l-hazâini’l-Osmâniye hâlâ şıkk-ı evvel defterdârı olan Hasan Efendi mahzarında bi’l-vekâle üzerine da‘vâ ve takrîr-i kelâm edip efendim müteveffâ-yı mezbûr Dahkî Mustafa Efendi hayatında müvekkilim mevsûf-ı mezbûr Şa‘ban’ı mâlından tahrîr ve i‘tâk eylediğinden mâ‘adâ bi-emrillâhi te‘âlâ kazâ-i nahb eylediğinde mâlından yüz esedî guruş verile deyü vasiyet ve musırrân alâ-îsâihî vefât etmekle hâlâ mûmâ-ileyh Hasan Efendi’den meblağ-ı mezbûr yüz esedî guruşu müteveffâ-yı mezbûrun vasiyeti üzre taleb eylediğimde bana def‘ ü teslîmden imtinâ‘ eder suâl olunup meblağ-ı mezbûr yüz esedî guruşu müteveffâ-yı mezbûrun tereke-i vâfiyesinden bana def‘ ü teslîme mûmâ-ileyh Hasan Efendi’ye tenbîh olunmak matlûbumdur dedikde gıbbe’s-suâl ve akībe’l-inkâr vekîl-i mezbûrdan müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden olup mahalle-i mezbûre sükkânından Mustafa b. Mehmed ve Mehmed Çavuş b. Mehmed nâm kimesneler li-ecli’ş-şehâde meclis-i ma‘kūd-ı mezbûra hâzırân olup istişhâd olunduklarında fi’l-hakīka müteveffâ-yı mezbûr Dahkî Mustafa Efendi hayatında bizim huzûrumuzda mevsûf-ı mezbûr Şa‘ban’ı mâlından tahrîr ve i‘tâk eylediğinden mâ‘adâ bi-emrillâhi te‘âlâ kazâ-i nahb eylediğimde mâlımdan dahi yüz esedî guruş verile deyü vasiyet ve musırrân alâ-îsâihî vefât eyledi biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye etdiklerinde ba‘de’t-ta‘dîl ve’t-tezkiye şehâdetleri makbûle olup mûcebince mevsûf-ı mezbûr Şa‘ban’ın ıtkına ba‘de’l-hükm meblağ-ı mezbûr yüz esedî guruşu tereke-i müteveffâ-yı mezbûrdan vekîl-i mezbûra def‘ ve teslîme mûmâ-ileyh Hasan Efendi’ye tenbîh birle mâ-vaka‘a bi’t-taleb ketb olundu.<br><br>Fi’l-yevmi’s-sâmin aşer min-Zilhicceti’ş-şerîfe li-sene tis‘în ve elf.<br><br>Şuhûdü’l-hâl: Umdetü erbâbü’t-tahrîr ve’l-kalem Ali Efendi Tezkire-i ûlâ, zübdetü ashâbi’t-tastîr ve’r-rakām Mustafa Efendi Tezkire-i sâniye, Mehmed Ağa Kethudâ-yı Hazret-i Efendi, el-Hâc Mustafa Çukadâr-ı Hazret-i Efendi.</p>          <br><a title="Önceki sayfa" style="text-decoration:none" href="./ayrmetin.php?idno=41234"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41236"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b125"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o478"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>