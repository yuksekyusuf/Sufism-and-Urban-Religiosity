﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 687<br>Hüküm no: 818<br>Orijinal metin no: [103b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Ahmed’in, ölen kocası Halil Beşe’nin Mehmed Beşe b. Murad’da olan alacağındaki payının kendisine ödenmesi</b><br><br>Vilâyet-i Anadolu’da Mudurnu kazâsına tâbi‘ Papas nâm karyeden Fâtıma bt. Ahmed nâm hatun tarafından husûs-ı âti’z-zikre vekâlet iddi‘â eden Ramazan Beşe b. Bâyezid meclis-i şer‘de mahmiye-i İstanbul’da Dergâh-ı âlî yeniçerilerine mahsûs yetmiş sekizinci cemâ‘atinden Mehmed Beşe b. Murad mahzarında üzerine bi’l-vekâle da‘vâ ve takrîr-i kelâm edip müvekkilem mezbûrenin zevci olup Belgrad kasabasında sâkin iken bundan akdem bilâ-veled vefât eden Halil Beşe’nin mezbûr Mehmed Beşe zimmetinde karzdan beş yüz akçe hakkı olup meblağ-ı mezbûrun rub‘u olan yüz yirmi beş akçeyi müvekkilem mezbûre kabza beni vekîl etmekle ben dahi vekâlet-i mezbûreyi kabûl etmiş idim hâlâ meblağ-ı mezbûru taleb ederin suâl olunsun dedikde gıbbe’s-suâl mezbûr Mehmed Beşe cevâbında merkūm Halil Beşe’nin cihet-i mezbûreden zimmetimde beş yüz akçesi vardır lâkin mezbûr Halil Beşe’nin vefât etdiği merkūm Ramazan Beşe’nin vekâleti ma‘lûmum değildir deyü inkâr edicek evvelâ mezbûr Ramazan Beşe’den vekâletine beyyine taleb olundukda karye-i mezbûre sükkânından Hüseyin b. Ahmed ve Ali b. Hasan nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ mezbûre Fâtıma Hatun’a merkūm Mehmed Beşe zimmetinde olan meblağ-ı mezbûrdan hisse-i şer‘iyesini kabza bizim huzûrumuzda mezbûr Ramazan Beşe’yi vekîl nasb ve ta‘yîn eyledikde ol dahi vekâlet-i mezbûreyi kabûl eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde ve ba‘de’t-ta‘dîl ve’t-tezkiye şehâdetleri makbûle oldukdan sonra sâniyen mezbûr Halil Beşe’nin vefâtına beyyine taleb olundukda zikrolunan oda ahâlîsinden Hüseyin Beşe b. Ali ve Mehmed Beşe b. İbrahim nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ mezbûr Halil Beşe zikrolunan Belgrad kasabasında bi-emrillâhi te‘âlâ vefât edip cenazesine biz hazır olduk meblağ-ı mezbûr zevce-i menkûhası merkūme Fâtıma ile li-ebeveyn karındaşları Osman’a ve Hüseyin’e isâbet ve intikāl edip gayrı vârisi olduğu ma‘lûmumuz değildir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-tasdîkı’ş-şer‘î şehâdetleri makbûle olmağın mûcebince ba‘de’l-hükm meblağ-ı mezbûr beş yüz akçeden yüz yirmi beş akçeyi vekîl-i mezbûra teslîme mezbûr Mehmed Beşe’ye tenbîh olunup mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ aşer min-Zilka‘deti’ş-şerîfe li-sene isneteyn ve seb‘în ve elf.<br><br>Şuhûdü’l-hâl: Mustafa Efendi b. Pîrî, Mahmud b. Mustafa, Kaya b. Mahmud, Sefer Beşe b. ( ), Rasûl b. Rıdvan ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=25704"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25706"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b687"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o962"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>