﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 191<br>Hüküm no: 180<br>Orijinal metin no: [35a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden Bağdâdî Mehmed Çavuş’un terekesinin vârisleri arasında taksimiyle hisse satışının gerçekleştirildiği</b><br><br>Bundan akdem mahrûse-i Kostantiniyye’de Eminbey mahallesi sükkânından olup mahalle-i mezbûrede vâkı‘ tarafeyni Himmet Çavuş mülkü ile Hocazâde demekle ma‘rûf kimesne mülküne ve tarafeyn-i âhareyni tarîk-i âmma müntehî olan menzilin mâliki olan Bağdâdî Mehmed Çavuş müteveffâ oldukda verâseti sulbî oğulları Ömer Ağa ve Ali’ye ve sulbiye kızları Rukiye ve Hatice ve Fâtıma ve Âişe’ye münhasıra olup kable’l-kısme mezbûre Rukiye dahi müteveffât olup verâseti vâlidesi Nazenîn bt. Abdullah ve li-ebeveyn kız karındaşı mezbûre Hatice’ye ve li-üm karındaşı mezkûr Ömer Ağa’ya münhasıra olup kable’l-kısme mezbûr Ali Ağa dahi müteveffâ olup verâseti vâlidesi Saliha bt. Abdullah’a ve li-ebeveyn kız karındaşı mezkûre Hatice’ye ve li-üm karındaşı Ahmed’e ve li-üm kız karındaşı Kaya’ya münhasıra olup kable’l-kısme mezbûre Hatice dahi müteveffât olup verâseti vâlidesi merkūme Saliha’ya ve li-eb karındaşı Ahmed’e ve li-üm kız karındaşı Kaya’ya ve li-eb karındaşı mezbûr Ömer Ağa’ya ve li-eb kız karındaşları mezbûretân Âişe ve Fâtıma’ya münhasıra olup kable’l-kısme mezbûre Fâtıma dahi müteveffât olup verâseti vâlidesi Ziba’ya ve li-ebeveyn kız karındaşı merkūme Âişe’ye ve li-eb karındaşı mersûm Ömer Ağa’ya münhasıra olup kable’l-kısme merkūm Ahmed dahi müteveffâ olup verâseti vâlidesi mezbûre Saliha’ya ve li-ebeveyn kız karındaşı mersûme Kaya’ya ve li-eb karındaşı Pîri’ye ve li-eb kız karındaşı Şemsi’ye münhasıra olup kable’l-kısme mezbûr Mustafa dahi müteveffâ olup verâseti vâlidesi mezbûre Saliha’ya ve babası Üveys nâm kimesneye münhasıra olup kable’l-kısme mezbûre Nazenin dahi müteveffât olup verâseti zevci Faik Çavuş ile oğlu mezbûr Ömer Ağa’ya münhasıra olup kable’l-kısme merkūm Ziba dahi müteveffât olup verâseti zevci mezbûr Faik Çavuş ve sadriye kızı mersûme Âişe’ye münhasıra olmağla ve menzil-i mezbûr ise el-ân beyne’l-verese taksîm olunmamağla bi-tarîki’l-münâsehati’ş-şer‘iyye altı bin dokuz yüz on iki sehimden üç bin üç yüz kırk sekiz sehmi mezbûr Ömer Ağa’ya ve bin yedi yüz elli beş sehmi merkūme Âişe’ye ve sekiz yüz altmış dört sehmi mezbûre Saliha’ya ve beş yüz on iki sehmi mezbûr Pîrî’ye ve iki yüz elli altı sehmi mezbûre Şemsi’ye ve doksan altı sehmi merkūm Üveys’e ve seksen bir sehmi mezkûr Faik Çavuş’a intikāl eylediği zâhir ve mütebeyyin oldukdan sonra merkūme Âişe tarafından husûs-ı âtîye vekîl olup mahzar-ı hasm-ı cahidde bimâ-hüve nehcü’s-sübût şer‘an vekâleti sâbite olan İsa b. Abdullah nâm kimesne Dîvân-ı hümâyûn-ı sa‘âdet-makrûnda mahfil-i şer‘-i hatîrde menzil-i mahdûd-ı mezkûrdan merkūme Şemsi Hatun’un iki yüz elli altı sehm hisse-i mevrûsesine hâlâ vâzı‘u’l-yed olduğu nehc-i şer‘î üzere sâbit olan işbu bâ‘isü’l-kitâb mezkûr Ömer Ağa mahzarında bi’l-vekâle üzerine takrîr-i da‘vâ edip târîh-i kitâbdan üç yıl mukaddem mezbûre Şemsi menzil-i mahdûd-ı mezkûrdan ber-nehc-i mastûr kendüye intikāl eden iki yüz elli altı sehm hisse-i mevrûsesini bey‘-i bâtt-ı kat‘î ile müvekkilem merkūme Âişe’ye yirmi iki bin fıddî akçeye bey‘ edip teslîm-i mebî‘ ve kabz etmiş iken mezbûr Ömer Ağa menzil-i mezkûrdan kendüye intikāl eden hisse-i mevrûsesinden mâ‘adâ mezbûre Şemsi Hatun’un zikr olunan iki yüz elli altı sehm hissesine dahi vaz‘-ı yed eder hisse-i merkūmeden kasr-ı yedine tenbîh olunmak taleb ederin dedikde gıbbe’s-suâl mezbûr Ömer Ağa cevâbında târîh-i kitâbdan dört yıl mukaddem mezkûre Şemsi Hatun menzil-i mezkûrdan zikr olunan iki yüz elli altı sehm hisse-i mevrûsesini bana bey‘-i bâtt-ı kat‘î ile yirmi iki bin akçeye bey‘ edip ben dahi iştirâ ve def‘-i semen eyledim deyü şirâʼ-i sâbık da‘vâ edip vekîl-i mezbûr inkâr edicek müdde‘î-i mezbûr Ömer Ağa’dan hisse-i mezkûreyi vekîl-i mezbûr beyân eylediği tarihden mukaddem iştirâ eylediğine beyyine taleb olundukda udûl-i Müslimînden mahalle-i merkūme sükkânından Ali Bey b. Abdullah ve Mercan çarşısı ahâlîsinden Abdülbasir b. Mustafa et-tâcir li-ecli’ş-şehâde hâzırân olup gıbbe’l-istişhâd fi’l-vâkı‘ mezbûre Şemsi Hatun menzil-i mezkûrdan vech-i merkūm üzere altı bin dokuz yüz on iki sehimden iki yüz elli altı sehm hisse-i mevrûsesini târîh-i kitâbdan dört yıl mukaddem huzûrumuzda merkūm Ömer Ağa’ya yirmi iki bin akçeye bey‘-i bâtt-ı kat‘î ile bey‘ edip kabz-ı semen eyledi bu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olup hisse-i mezbûre mezkûr Ömer Ağa’nın yedinde ibkā olundu.<br><br>Hurrire fî-evâsıtı şehri Ramazâni’l-mübârek li-sene selâse ve selâsîn ve elf.<br><br>Şuhûdü’l-hâl: Umdetü’l-müderrisîn Mevlânâ Süleyman Efendi b. el-Hâc Mehmed Efendi, fahrü’l-müderrisîn Mevlânâ Hatibzâde Mehmed Efendi, zahrü’l-cüyûş ve’l-cünûd İsmail Çavuş b. Abdülvedud, zahrü’l-eşbâh Süleyman Bey b. Nurullah, zahrü’l-cüyûş Mehmed Çavuş el-mübâşir, el-Hâc Mehmed b. Ali, Lütfullah b. İbrahim, zahrü’l-akrân Ahmed Ağa b. Abdülmennân ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39471"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39473"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b191"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o403"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>