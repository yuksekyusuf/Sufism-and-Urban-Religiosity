﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 138 Numaralı Sicil (H. 1129-1131 / M. 1717-1718)<br>cilt: 61,&nbsp;sayfa: 144<br>Hüküm no: 100<br>Orijinal metin no: [35b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdurrahman oğlu Abdullah Efendi terekesinden zevcesinin mehr-i müeccelini talebi</b><br><br>Havâss-ı aliyye kazâsı muzâfâtından Terkos nâhiyesine tâbi‘ Sert nâm karye ahâlîsinden olup mahmiye-i İstanbul’da Bekçiler mahallesinde sâkin iken bundan akdem düyûnu terekesinden ezyed olduğu hâlde vefât eden Abdullah Efendi b. Abdurrahman b. Mehmed’in zevce-i menkûha-i metrûkesi olup zâtı Abdurrahman Çelebi b. Hüseyin ta‘rîfleriyle mu‘arrefe olan işbu râfi‘atü’l-kitâb Afife Hatun bt. Mustafa meclis-i şer‘-i şerîfden vasî ve kayyım nasb olunan Mustafa Çelebi b. Şa‘ban mahzarında üzerine da‘vâ ve takrîr-i kelâm edip zevcim müteveffâ-yı mezbûr Abdullah Efendi b. Abdurrahman b. Mehmed tezevvüc murâd ettikde târîh-i kitâbdan sekiz sene mukaddem beni seksen guruş mehr-i müeccele tesmiyesiyle huzûr-ı Müslimînde tezevvüc ve kabûl edip akd-i nikâh kāim iken meblağ-ı mezbûrun yirmi guruşunu hâl-i huyûtunda kendine hibe edip ol dahi meclis-i hibede ittihâb ve kabûl etmekle ancak zimmetinde altmış guruş hakkım kalıp meblağ-ı bâkī-i mezbûru bana kable’l-edâ fevt olmağla terekesinden taleb ederim suâl olunup alıverilmesi matlûbumdur dedikde gıbbe’s-suâl ve’l-inkâr müdde‘iye-i mezbûreden sıdk-ı makāline beyyine taleb olundukda udûl-i ahrâr-ı ricâl-i Müslimînden mahmiye-i İstanbul’da Davud Paşa mahallesi sâkinlerinden mu‘arrefân-ı mezbûrân Abdurrahman Çelebi b. Ca‘fer ve Mehmed Çelebi b. Hüseyin nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr Abdullah Efendi b. Abdurrahman b. Mehmed tezevvüc murâd ettikde târîh-i kitâbdan sekiz sene mukaddem işbu müdde‘iye-i mezbûreyi seksen guruş mehr-i müeccel tesmiyesiyle huzûrumuzda tezevvüc ve nikâh edip akd-i mezbûr beynlerinde kāim iken vefât eyledi biz bu husûsa bu vech üzere şâhidleriz şehâdet dahi ederiz deyu her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın gıbbe’t-tahlîfi’ş-şer‘î mûcebiyle ba‘de’l-hükm mâ-vaka‘a bi’t-taleb ketbolundu.<br><br>Fi’l-yevmi’s-sânî min-Saferi’l-hayr li-sene selâsîn ve mi’e ve elf.<br><br>Şuhûdü’l-hâl: Şeyh Mehmed Efendi b. Şeyh Abdullah, Molla Mustafa b. el-Hâc İbrahim, Hüseyin Efendi b. Abdürrezzak, Abdullah Çelebi b. Şa‘ban.</p>          <br><a title="Önceki sayfa" style="text-decoration:none" href="./ayrmetin.php?idno=16257"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16259"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp138&bsm=eyp138b144"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp138&bsm=eyp138o302"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>