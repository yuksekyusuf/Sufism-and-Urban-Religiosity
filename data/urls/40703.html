﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 425<br>Hüküm no: 424<br>Orijinal metin no: [61a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman Ağa b. Kasım bin riyalî guruşunu vakfedip Mustafa Çelebi b. İsa’yı mütevelli tayin ettiği vakfiyesi</b><br><br>Hüve’l-Fettâh ellezî lem yelid ve lem yûled<br><br>Hamd-i mü’ebbed ve şükr-i muhalled ol mâlik-i mülk-i câvidân ve vâkıf-ı esrar-ı ins ü cân celle sultânuhû ve amme ihsânuhû hazretlerinin dergâh-ı akdem ve bârgâh-ı mukaddeslerine ref‘‘ olunur ki âmme-i kâinâtı bî-halel ve bî-kusûr ve hıtta-i arz-ı hâliyeyi vücûd-ı bî-cûd-ı insân ile müşerref ve ma‘mûr eyledi salâvât ve selâm-ı hüceste-nizâm ol medîne-i ilm ve alem-i temkîn gencine-i vahy-i rabbi’l-âlemîn Hazret-i Muhammed Mustafa aleyhi mine’s-salâti atyebehâ ve ezkâhâ hazretlerinin ravza-i münevvere-i mutahharelerine îsâr olunur ki sâlik-i râh-ı hidâyet olan ümmet-i âlî-himmet sırât-ı müstakīme delâlet edip dârü’n-na‘îme da‘vet eyledi ve cemî‘ âl ve ashâb ve evlâd ve ahbâblarının ervâh-ı tayyibelerine îsâr olunur ki her biri nâzır-ı medîne-i dîn ve nâzım-ı şer‘-i mübîn oldular rıdvânullâhi te‘âlâ aleyhim ecma‘în ve ba‘d işbu kitâb-ı hâlî ani’l-irtiyâbı ketb ve tahrîre dâ‘î-i âdî ve bu sakk-ı ârî ani’ş-şekki tesvîd ve tastîre bâ‘is ve bâdî oldur ki Dâru’l-hilâfeti’l-aliyye Kostantıniyye el-mahmiyye’de Hoca Üveys mahallesi a‘yânından olan sâhibü’l-hayrât ve’l-hasenât ve tâlibü’s-sadakāt ve’l-meberrât umdetü erbâbi’l-izzi ve’l-câh Osman Ağa b. Kasım vaktâ ki bu dâr-ı dünya bî-sebât ve bî-bekā olup na‘îmi ma‘raz-ı zevâlde ve mukīmi şeref-i irtihâlde olduğunu mülâhaza edip es-sadakātü fidyetün li’l-me‘âsi yevme yu’hazü’l-mücrimûn bi’n-nevâsî mefhûmu olup efdal-i sadakāt ve ekmel-i hasenât avâid-i müstemirre ve fevâid-i müstakırre olan sadaka-i câriye olduğunu vâkıf olup hâl-i âkibetinde vech-i câ’î üzere vücûh-ı birre atyeb-i emvâlini bezle âzim ve enfes-i menâlini vakfa câzim olup kâffe-i ekārîr ve tasarrufâtı nafize ve câize ve âmme-i tekārîr ve teberru‘âtını hâize olduğu hâlde tertîb-i hayrât edip ilâ inkızâ’i’ş-şühûr ve’l-a‘vâm ibkā ve ihkâm için tarafından vech-i âtî üzere olan vakfını ikrâra ve ba‘dehû da‘vâ-yı rücû‘a vekîl olup vekâleti mahalle-i mezbûre sükkânından Mehmed Efendi b. Osman ve el-Hâc Ali b. Abdullah şehâdetleri ile şer‘an sâbite olan damadı mefharü’l-emâsil Ali Ağa b. İbrahim meclis-i şerîf-i kaviyyü’l-erkân ve mahfil-i dîn-i münîf-i celiyyü’l-bürhânda müvekkil-i mûmâ-ileyh zikri âtî vakfına li-ecli’d-da‘vâ ve’t-tescîl mütevellî nasb ü ta‘yîn edip tevliyeti kabûl eden Mustafa Çelebi b. İsa nâm yesârî mahzarında bi’l-vekâle tav‘an ikrâr-ı sahîh-i şer‘î ve rağbeten i‘tirâf-ı sarîh-i mer‘î edip müvekkilim mûmâ-ileyh Osman Ağa ahles-i emvâl ve atyeb-i menâlinden takarruben ilâ hâlikihâ’l-gafûr ve tevessülen ilâ râzikihâ’ş-şekûr her bir tânesi doksanar akçeye râyic olmak üzere bin kıt‘a tâmmü’l-vezn ve sahîhu’l-ayâr riyâlî guruş ifrâz ve kemâl-i imtiyâzla mümtâz kılıp şurût-ı atiye üzere vakf-ı mü’ebbed ve habs-i muhalled edip mütevellî-i mezbûra teslîm ol dahi vakfiyet üzere bi’t-tevliye tesellüm ve kabz eyleyip müvekkilim vâkıf-ı mûmâ-ileyh şöyle şart eyledi ki meblağ-ı mezbûr onu on bir buçuk hesâbı üzere rehn-i kavî ve kefil-i melî eyledi olanlar ile alâ vechi’l-helâl mu‘âmele ve istirbâh olunup dâimâ rehn-i menkūl ve makbûz alınıp akār makūlesi rehin alınmaya ve dâimâ meblağ-ı mevkūf-ı mezbûr bin riyâlî guruş aynı guruş verilip aynı guruş alına akçe ve altın alınmaya ve hâsıl olan ribh ve galleden yevmî sekiz akçesi câmi‘-i mezbûrda hatîb olanlara verile ve câmi‘-i mezbûrda salâ müezzini olan iki nefer kimesneye yevmî ikişer akçe verile ve câmi‘-i mezbûrda devirhân olan iki nefer kimesneye yevmî ikişer akçe verile ve câmi‘-i mezbûrun hareminde vâki‘ olan kuyudan yevm-i Cum‘a’da cemâ‘at-i Müslimîn için su çeken kimesneye yevmî bir akçe verile ve beher yevm dört akçe cihet-i tevliyet ola ve yevmî bir akçe cihet-i kitâbet ola ve furkān-ı azîmden câmi‘-i mezbûrda vaz‘ eylediği dört aded eczâ-i şerîfeyi beher yevm ba‘de edâ’i salâti’l-fecr câmi‘-i mezbûrede kırâat eden dört nefer kimesneye yevmî ikişer akçe verile ve eczâ-i mezkûreden üç cüz’-i şerîfin biri câmi‘-i mezbûr imâmına ve biri câmi‘-i mezbûrda kadîmî müezzin olana ve biri kayyûm olana meşrûta ola ve bir Yâsin dahi hayâtda oldukça vâkıf-ı mezbûrun hocası olan Musa Efendi’ye meşrûta ola ba‘de vefâtihî hâkimü’ş-şer‘ Kur’ân-ı azîmü’ş-şân tilâvetine kādir bir kimesneye tevcîh buyuralar ve ahâlî-i mahalle-i mezbûre hasbî nâzır olup re’s-i senede mütevellî-i vakfın muhâsebesin görüp meblağ-ı mezbûr kimin üzerinde olup ve rehn-i makbûzları ne olduğun görüp ribh-i mâl-ı mezbûrdan vezâif-i mezkûre ve harc-ı muhâsebe ihrâc olundukdan sonra bâkī her ne kalırsa asl-ı mâla zam olunup vech-i meşrûh üzere i‘mâline ve tevliyet-i vakf-ı mezbûr hayâtda oldukça mezbûr Mustafa Çelebi’ye meşrûta ola ba‘de vefâtihî re’y-i hâkim ile zikrolunan Dölekoğlu mahallesi ahâlîsinden olup diyânet ve istikāmet ile ma‘rûf kimesneye tevcîh oluna deyu vekîl-i merkūm müvekkili vâkıf-ı mûmâ-ileyhin kelâmını itmâm ve şurût-ı mezkûresini tertîb ve istihkâm ile hatm-i kelâm edicek mütevellî-i mezbûr dahi vekîl-i mezbûru kabz-ı mâl-ı mezbûrda vicâhen tasdîk ve şifâhen tahkīk eyledikden sonra vekîl-i mezbûr kelâm-ı meşrûhunu semt-i vifâkdan harf-i şikāka atfedip vakf-ı nukūd ona müteferri‘ olan şurût ve kuyûd e’imme-i selâse katlarında bâtıl olmağla vakf-ı mezbûrdan müvekkilim mûmâ-ileyh rücû‘ edip meblağ-ı mezbûru mülküne istirdâd eder dedikde mütevellî-i mezkûr cevâb verip fi’l-hakīka kaziyye bast olunan minvâl üzere idiği vâzıhdır lâkin e’imme-i Hanefiyyeden Hazret-i İmâm Züfer aleyhi rahmetü’l-meliki’l-ekberden İmâm Ensârî aleyhi rahmetü’l-meliki’l-bârî rivâyeti üzere vakf-ı nukūd sahîh idiği sarîhdir binâen alâ zâlik vakf-ı meblağ-ı mezbûr şurût-ı mezkûresi ile sahîhdir deyu redden imtinâ‘ edip herbiri muvakkı‘-ı sadr-ı kitâb tûbâ [leh] ve hüsnü-meâb huzûrunda murâfa‘a-i sahîha-i şer‘iyye olduklarında hâkim-i mûmâ-ileyh esbağallâhü ni‘amehû aleyh hazretleri dahi tarafeynin kelâmını sem‘-i cân ile ısgā ve edillesin istimâ‘ ve taraf-ı vakfa meyli evlâ ve ahrâ görüp mürâ‘iyen li-mâ yecibû ri‘âyetühü fi’l-hükm ve mes’ûlen fih rivâyet-i mezkûr üzere mahzar-ı vekîl-i merkūmda vâkıf-ı mûmâ-ileyh üzerine vakf-ı mezbûrun sıhhatine hükm-i muhkem-i şer‘î ve kazâ-i mübrem-i mer‘î ile hüküm ve kazâ eyledikden sonra vekîl-i mezbûr ba‘dehû taraf-ı âhara [61b] sâlik olup eğerçi bi’l-hükmi’l-mezkûr vakf-ı mezbûr sahîh oldu lâkin İmâm-ı a‘zam ve hümâm-ı efham Ebû Hanife el-Kûfi cüziye bi’l-hayr ve kûfiye hazretleri katında sıhhat lüzumu müstelzim değildir bu vechile benim için da‘vâ-yı istirdâd vardır deyu tekrar da‘vâ-yı rücû‘ ve istirdâd edicek mütevellî-i merkūm cevâb-ı bâ-savâba mütesaddî olup hakīkat-i hâl bast olunan minvâl üzeredir nihâyetü’l-emr imâmeyn-i hümâmeyn bedreyn-i tamâmeyn Hazret-i İmâm Ebî Yusuf ve Hazret-i İmâm Muhammed b. Hasan eş-Şeybânî katlarında vakıf sahîhdir sıhhat ve lüzum biribirinden müfârık olmamağla vakf-ı mezbûr dahi sahîh ve lâzımdır deyu redden imtinâ‘ edip tekrar hâkim-i mûmâ-ileyh dâmetü’l-ahkâmü nâfizetün beyne yedeyye huzûrunda murâfa‘a olduklarında hâkim-i mûmâ-ileyh esbağallâhü ni‘amehû aleyh hazretleri dahi imâmeyn-i müşârun-ileyhimâ mezhebleri üzere vakf-ı mezbûrun ezmine vekîli mahzarında vâkıf-ı mezkûr üzerine hükm-i sahîh ve kazâ-i sarîh edip vekîl-i mezbûr bi’l-hükmi’l-mezkûr mülzem ve vakf-ı mezbûr dahi mübrem olup min ba‘d ilâ en yerisellâhü’l-arde ve men aleyhâ ve hüve hayru’l-vârisîn vakf-ı mezbûr sahîh ve lâzım olup efrâd-ı âferîdeden bir ferd için naks ve tahvîl ve tağyîr ve tebdîlde mecâl muhâl oldu fe men beddelehû ba‘demâ semi‘ahû fe-innemâ ismühû ale’l-lezîne yübeddilûnehû innallâhe semî‘un alîm ve ecru’l-vâkıf ale’l-hayyi’l-cevâdi’l-kerîm cerâ zâlike ve hurrire.<br><br>Fi’l-yevmi’l-âşir min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Mustafa Çelebi b. Durak. Mahmed b. Derviş, Ali Efendi b. Mustafa, Ebussuud Efendi b. Es‘adî, İsmail Çelebi b. Hasan Halîfe, Ebûbekir Ağa b. ( ), Hasan Beşe b. Musa, Mustafa Çelebi b. Hızır, Mehmed Çelebi b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=40702"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40704"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b425"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o852"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>