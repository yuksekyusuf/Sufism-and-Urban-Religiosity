﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 368<br>Hüküm no: 441<br>Orijinal metin no: [83b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun’un vefat eden kocası İsmail’de olan mehrinin terekesinden tahsil olunması</b><br><br>Mahmiye-i İstanbul’da Davudpaşa mahallesinde sâkin iken bundan akdem vefât eden el-Hâc İsmail b. Mehmed Ağa’nın zevce-i metrûkesi işbu râfi‘atü’l-kitâb Şerife Ayşe bt. es-Seyyid Sadeddin nâm hatun meclis-i şer‘-i şerîfde müteveffâ-yı mezbûrun sulbiye sagīre kızları Şerife Râbia ve Şerife Emetullah’ın kıbel-i şer‘den mansûb vasîleri olan el-Hâc İbrahim b. Halil nâm kimesne ile müteveffâ-yı mezbûrun sulbiye kebîre kızı Şerife Afife nâm hatun mahzarlarında üzerlerine da‘vâ ve takrîr-i kelâm edip müteveffâ-yı mezbûr hayâtında on beş bin akçe mehr-i müeccel ile tezevvüc ve duhûl etdiğinden sonra bâyinen tatlîk edip tekrâr tezevvüc murâd etdikde zimmetinde on beş bin akçe mehr-i müeccel hakkım olduğunu ikrâr edip ben dahi yüz akçe mehr-i müeccel ile nefsimi müteveffâ-yı mezbûr el-Hâc İsmail’e hayâtında tekrâr inkâh ve tezvîc, ol dahi tezevvüc etdikden sonra âkideyn-i mezbûreynden zimmetinde hakkım [olan] on beş bin yüz akçe mehr-i müeccelim kable’l-edâ vefât etmekle zimmetinde kalmağın suâl olunup meblağ-ı mezbûr on beş bin yüz akçeyi müteveffâ-yı mezbûrun tereke-i vâfiyesinden bana edâya vasiyy-i mezbûr ile merkūme Şerife Afîfe’ye tenbîh olunmak matlûbumdur dedikde, gıbbe’s-suâl mezbûrân el-Hâc İbrahim ve Afife cevâblarında müteveffâ-yı mezbûr müdde‘iye-i mezbûreyi ancak yüz akçe mehir ile tezevvüc etmiş idi deyü ziyâdeyi inkâr etmekle müdde‘iye-i mezbûreden müdde‘âsını mübeyyine beyyine taleb olundukda mahalle-i mezbûre sükkânından İmâm Mehmed Efendi b. Süleyman ve Mehmed Çelebi b. Mustafa ve Müezzin Ahmed Çelebi b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr el-Hâc İsmail hayâtında müdde‘iye-i mezbûreyi zevcesi iken bâyinen tatlîk edip tekrâr tezevvüc murâd etdikde zimmetinde müdde‘iye-i mezbûrenin mehr-i müeccelinden on beş bin akçe hakkı olduğunu bizim huzûrumuzda ikrâr etdikden sonra müdde‘iye-i mezbûre yüz akçe mehr-i müeccel ile nefsini tekrâr müteveffâ-yı mezbûra inkâh ve tezvîc edip müteveffâ-yı mezbûr dahi tezevvüc etmiş idi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olup müdde‘iye-i mezbûreyi mehr-i mezbûru olan meblağ-ı mezbûr on beş bin yüz akçeyi küllen ve ba‘zan müteveffâ-yı mezbûrdan hayâtında ahz u istîfâ, ya hîbe ya âhara havâle, ya turuk-ı şer‘iyyeden bir tarîk ile zimmetini ibrâ etmediğine yemîn teklîf olundukda ol dahi alâ-vefki’l-mesûl yemîn billâhi’l-aliyyi’l-a‘lâ etmeğin mûcebince meblağ-ı mezbûr on beş bin yüz akçeyi müteveffâ-yı mezbûrun tereke-i vâfiyesinden müdde‘iye-i mezbûreye edâya vasiyy-i mezbûr ile mezbûre Şerife Afife’den her birine tenbîh olunmağın mâ-vaka‘a bi’t-taleb ketb olundu.<br><br>Fî 23 min-Şa‘bâni’l-mu‘azzam sene 1081.<br><br>Şuhûdü’l-hâl: Zahrü’l-akrân Hüseyin Ağa kethüdâ-yı hazret efendi, Mehmed b. Ramazan, Mehmed Çelebi b. Abdullah kethüdâ-yı muhzırân, Abdi Çelebi b. Hüseyin, Şükür Bey b. Mustafa, İbrahim b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2758"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2760"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b368"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o540"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>