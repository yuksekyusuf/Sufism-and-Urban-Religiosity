﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 94<br>Hüküm no: 34<br>Orijinal metin no: [10b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Firuze bt. Abdullah’ın ilk vasiyetinden dönüp bütün eşya ve câriyesini oğulluğu İbrahim’e vasiyet ettiği</b><br><br>Husûs-ı âti’l-beyânın mahallinde tahrîr için bi’l-iltimâs savb-ı şer‘-i şerîf-i enverden Mevlânâ es-Seyyid Mehmed Efendi b. es-Seyyid İsmail Efendi irsâl olunup ol dahi mahmiye-i İstanbul’da Ali Paşa-yı Atîk mahallesinde sâkin Hasan Çavuş b. Mehmed’in sâkin olduğu menziline varıp zeyl-i kitâbda muharrerü’l-esâmî olan müslimîn huzûrunda akd-i meclis-i şer‘-i mübîn eyledikde mahalle-i mezbûr sâkinlerinden olup zâtı ma‘rifet-i şer‘iyye ile ârifân Tayyib b. Habib ve Mehmed b. Hasan nâm kimesneler takrîrleri ile mu‘arrefe olan Fîrûze bt. Abdullah nâm hâtun meclis-i ma‘kūd-ı merkūmda, oğulluğu bâ‘is-i hâze’l-kitâb İbrahim Beşe b. Hasan nâm kimesne mahzarında ikrâr ve takrîr-i kelâm edip bundan akdem Ali Beşe b. Mustafa nâm kimesne vasiyy-i muhtâr olup bi emrillâhi te‘âlâ fevt olduğumda taht-ı tasarrufumda olan eşyâmın cümlesini ba‘de’l-bey‘ semeninden kifâyet mikdârı techîz ve tekfînime harc ve sarf edip bâkīsinden Hazret-i ekrem ve Nebiyy-i muhterem -sallallâhu te‘âlâ aleyhi vesellem-hazretlerinin rûh-ı şerîflerine hatm-i şerîf tilâvet ettirilip mâ‘adâsını vakf ve mahalle-i mezbûre avârızına zam oluna deyû vasiyyet etmiş idim. Vasiyyet-i mezbûrumdan rücû‘ ettiğimden sonra eşyâ-i memlûkemden işbu orta boylu açık kaşlı gök ala gözlü Rûsiyyetü’l-asl Latife bt. Abdullah nâm câriyemi ve sâkine olduğum menzil içinde olan elbise ve esâs-ı beyt ve evân-ı nühâsiyye ve gayr-ı nühâsiyye ism-i mâl ıtlâk olunur kalîl kesîr ve celîl hakīr eşyâmın [hep]sini oğulluğum mezbûr İbrahim Beşe’ye hibe-i sahîha-i şer‘iyye ile hibe ve teslîm ol dahi meclis-i hibede ittihâb ve kabûl eylediğinden sonra mevsûf[e]-i mezbûre Latife ve eşyâ-i mezkûre mukābelesinde bir Mushaf-ı şerîfini bana ivaz verip ben dahi ahz u kabz ve kabûl eyledim dedikde gıbbe’t-tasdîki’ş-şer‘î husûs-ı mezbûru Mevlânâ-yı mezbûr mahallinde tahrîr ve ma‘an irsâl olunan el-Hâc Şaban b. Mustafa ile meclis-i şer‘a gelip alâ vukū‘ihi inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’l-hâdî ve’l-ışrîn mine’l-Muharremi’l-harâm li sene seb‘a ve semânîn ve elf.<br><br><br>Şuhûdü’l-hâl: Mehmed Efendi b. Ahmed, Mahmud b. Mehmed el-Müezzin, Mustafa b. Yusuf, Mehmed b. Receb, Mehmed b. Habib, Mustafa Beşe b. Davud, Halil b. Mehmed, Mehmed b. Hasan, Seyyid Mustafa Çelebi b. es-Seyyid İbrahim ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=27368"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27370"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b094"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o812"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>