﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 478<br>Hüküm no: 585<br>Orijinal metin no: [90b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Rahime, Emetullah, Hatice ve Emine bt. Ahmed Ağa’ya isabet eden miras paranın ablaları Hamide Hanım’dan tahsil edildiği</b><br><br>Mahmiye-i İstanbul’da Üsküplü mahallesi sükkânından iken bundan akdem vefât eden Ahmed Ağa b. Kurd’un sulbiye sagīre kızları Rahime ve Emetullah ve Hatice ve Emine’nin vâlideleri ve tesviye-i umûrları için kıbel-i şer‘-i münîrden mansûb vasîleri olan Fâtıma bt. Halil nâm hâtun meclis-i şer‘-i hatîr-i lâzımü’t-tevkīrde müteveffâ-yı mezbûrun âhar kebîr kızı işbu râfi‘atü’l-kitâb Hâmide Hanım tarafından ikrâr-ı âti’z-zikri tasdîke vekîli olup nehc-i şer‘î ve tarîk-i mer‘î ile şer‘an vekâleti sâbite olan Mustafa Bey b. Mehmed nâm kimesne mahzarında bi’l-vesâye ikrâr-ı tâm ve takrîr-i kelâm edip sadriye kızlarım sagīrât-ı mezbûrât Rahime ve Emetullah ve Hatice ve Emine’den her birinin hisse-i irsiyyelerine müteveffâ-yı mezbûrun Havâss-ı Aliyye kazâsına tâbi‘ Pirvaliçe nâm karyede vâki‘ çiftliği tarlalarında mezrû‘ mahsûlden mâ‘adâ müteveffâ-yı mezbûrun nukūd ve arûz ve menkūlât ve sâir ism-i mâl ıtlâk olunur terekesinden yedişer bin yüz akçeden yirmi sekiz bin dört yüz akçe ve mezrû‘ mahsûlden dahi bin dört yüz altmış akçe ki min haysi’l-mecmû‘ ber mûceb-i defter-i kassâm yirmi dokuz bin sekiz yüz altmış akçe isâbet ve intikāl etmiş idi. Meblağ-ı mezbûrun mukaddemâ on iki bin akçesini bi’d-defe‘ât müvekkilim Hâmide Hanım yedinden ahz ve kabz edip bâkī on yedi bin sekiz yüz altmış akçenin on üç bin dört yüz altmış akçesini bundan akdem müvekkile-i mezbûra Hâmide Hanım yedinden bi’d-defe‘ât ahz ve kabz eylediğimden sonra bâkī dört bin dört yüz akçe kalmış idi hâlâ meblağ-ı bâkī dört bin dört yüz akçeyi dahi vesâyetim hasebiyle bi’t-tamâm ve’l-kemâl ahz ve kabz eyledim muhallefât-ı müteveffâ-yı mezkûrda sagīrât-ı mezbûrât Rahime ve Emetullah ve Hatice ve Emine’nin bir akçe hakları bâkī kalmadı dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’r-râbi‘ aşer min Şa‘bâni’l-mu‘azzam li sene ihdâ ve tis‘în ve elf.<br><br><br>Şuhûdü’l-hâl: Mustafa (...) b. Hüseyin, Hüseyin Çelebi b. Mustafa, Hüseyin Beşe b. Mehmed, Ahmed b. Mustafa, Mustafa b. Abdullah, Hüseyin Efendi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=15966"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15968"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b478"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o644"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>