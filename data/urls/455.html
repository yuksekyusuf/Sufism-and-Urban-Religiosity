﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 208<br>Hüküm no: 272<br>Orijinal metin no: [41a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>el-Hâc Receb’in yaş meyve satışından Zünnun Bey’de alacağı olduğuna dair iddiası</b><br><br>Mahmiye-i İstanbul’da merhûm Sunullah Efendi Mahallesi’nde sâkin olup hâlâ Pazarbaşı olan işbu sâhibü’l-kitâb el-Hâc Receb b. Hüseyin mahfil-i şer‘-i şerîfde hadâik-ı sultâniyede hâssa bağçede bostancı olup hâlâ oturak olan Zünnun Bey nâm kimesne mahzarında üzerine da‘vâ ve takrîr-i kelâm edip mezbûr Zünnun Bey mukaddemâ bostancı benden bi’d-defa‘ât yetmiş üç bin akçelik yaş meyve iştirâ ve tesellüm eyleyip zimmetinde yetmiş üç bin akçe hakkım müctemi‘ olup vech-i muharrer üzere bana yaş meyve bahâsından yetmiş üç bin akçe deyni olduğunu şuhûd mahzarında ba‘de’l-hesâb ikrâr u i‘tirâf dahi eylemişdi, semen-i mezbûr zimmetinde kalmağla hâlâ taleb ederim, suâl olunsun dedikde gıbbe’l-istintak mezbûr Zünnun Bey husûs-ı mezbûru inkâr eyledikde müdde‘î-i mezbûr el-Hâc Receb’den da‘vâsına muvâfık beyyine taleb olundukda udûl-i sikātdan es-Seyyid Ali Çelebi b. es-Seyyid Veli ve Ömer Bey b. İsa Bali ve el-Hâc Bayram b. Zülfikār nâm kimesneler li-ecli’ş-şehâde meclis-i şer‘a hâzirûn olup istintak olundukda fi’l-hakīka mezbûr Zünnun Bey müdde‘î-i mezbûrdan bi’d-defa‘ât iştirâ ve tesellüm eylediği yaş meyveyi hesâb eylediklerinde mezbûr el-Hâc Receb’e yaş meyve bahâsından yetmiş üç bin akçe deynim vardır deyü bizim huzûrumuzda ikrâr u i‘tirâf ve bizi işhâd eyledi, biz bu husûsa bu vech üzere şâhidleriz şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye ve gıbbe’l-istihlâf tahlîf olunduklarından sonra şehâdetleri hayyiz-i kabûle vusûl buldukda mezbûr Zünnun Bey i‘âde-i kelâm edip fi’l-hakīka zikrolunduğu üzere müdde‘î-i mezbûra yaş meyve bahâsından mukaddemâ yetmiş üç bin akçe lâzımü’l-edâ ve vâcibü’l-kazâ deynim olup dahi meblağ-ı mezbûru mesfûra bi’d-defa‘ât edâ ve teslîm, mezbûr dahi istîfâ ve tesellüm eyledi deyü da‘vâyı def‘ eyledikde gıbbe’l-inkâr ve’l-istimhâl ityân-ı beyyine için mehl-i şer‘î verilip mâ-vaka‘a bi’t-taleb ketb ü sebt olundu.<br><br>Fi’l-yevmi’r-râbi‘ ve’l-ışrîn min-şehri Rebî‘ülâhir li-sene erba‘a ve sittin ve elf.<br><br>Şuhûdü’l-hâl: es-Seyyid Mehmed Çelebi b. es-Seyyid Hasan Çelebi, İbrahim Çelebi b. Mustafa, el-Hâc Ali b. Halil, Ömer Beşe b. Osman, el-Hâc Mustafa b. Ahmed, el-Hâc Mehmed b. Osman, Mustafa Beşe b. Mahmud, İbrahim Çelebi b. Davud.</p>          <br><a title="Önceki sayfa" style="text-decoration:none" href="./ayrmetin.php?idno=454"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=456"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b208"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o402"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>