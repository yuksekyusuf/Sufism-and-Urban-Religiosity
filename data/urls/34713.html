﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 108<br>Hüküm no: 60<br>Orijinal metin no: [23-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun’un Takohi bt. Avanis’de olan alacağının ödenmesi</b><br><br>Emine Hatun’un 9500 guruş hükmü<br><br>Ma‘rûz<br><br>Derûn-ı arzuhâlde ismi mezkûre zâtı mu‘arrefe Emine bt. el-Hâc Yusuf nâm hatun bi’l-ma‘iye rü’yete memûr Evkāf-ı Hümâyûn müfettişi fazîletlü semâhatlü Mîr es-Seyyid Mehmed Emin Âsaf Efendi hâzır olduğu hâlde Pazartesi günü huzûr-ı hazret-i Fetvâ-penâhî’de ma‘kūd meclis-i şer‘-i münîrde arzuhâl eden şahsı mu‘arrefe Takohi bt. Avanis nâm Nasrâniye muvâcehesinde bin iki yüz elli bir senesi Cumâdelûlâsı’nın yirmi yedinci günü mersûme Takohi Nasrâniye mâlımdan ve yedimden iktirâz ve kabz ve umûruna sarfla istihlâk eylediği dört bin beş yüz guruş deyni mukābelesinde Nezâret-i Evkāf-ı Hümâyûn’a mülhak evkāfdan merhûm İsmail Efendi Vakfı müsakkafâtından olup kasaba-i Kasımpaşa’da Ketehorya nâm mahâlde Hüseyinağa mahallesinde kâin beher şehr on iki buçuk akçe icâreli ma‘lûmü’l-hudûd ve’l-müştemilât bir bâb menzili bana bâ-sûret-i kat‘îde bâ-re’y-i mütevellî vefâen ferâğ ve tefvîz eylediğinde ben dahi ber-minvâl-i muharrer tefevvüz ve kabûl edip ba‘dehû menzil-i mezkûr muhterik olmağla tekrar Nasrâniye-i mersûme mâlımdan bin guruş dahi iktirâz ve kabz ve menzil-i mezkûru binâ ve inşâ eylediğimden sonra menzil-i mezkûru evvel ve sânîde tahliye ve teslîm birle mersûme Takohi Nasrâniyeye kirâ-yı ma‘lûm ile îcâr ve teslîm etmemle iki senelik kirâ ahz u kabz etmiş idim el-hâletü hâzihî iki def‘ada mersûme Takohi Nasrâniyeye ikrâz ve teslîm eylediğim meblagayn-ı mezkûreyn cem‘an dokuz bin beş yüz guruşu bana edâ ve teslîm edip menzil-i mezkûr bundan akdem yine muhterik olmağla bâ-re’y-i mütevellî arsasını fek ve tahliyeye mersûme Takohi Nasrâniyeye tenbîh olunmak murâdımdır deyü vakf-ı mezkûrun hâlâ bi’l-meşrûta mütevellîsi Emine Hatun bt. Abdullah tarafından mürsel vekîli câbî-i vakf Hafız İbrahim Efendi hâzır olduğu hâlde da‘vâ ettikde ol dahi cevâbında müdde‘iye-i merkūme Emine Hatun’dan iki def‘ada ancak altı bin guruş iktirâz ve kabzını ikrâr ve tasdîk edip müdde‘iye-i mezbûrenin ziyâde üç bin beş yüz guruş ikrâz ve tahliye ve teslîm müdde‘âlarını inkâr edip müddet-i ma‘lûmede kirâ nâmıyla müdde‘iye-i mezbûreye medfû‘u olan meblağ-ı ma‘lûmü’l-mikdârı da‘vâya tasaddî etmekle müdde‘iye-i merkūme Emine Hatun ber-vech-i muharrer ziyâde üç bin beş yüz guruş ikrâz ve tahliye ve teslîm müdde‘âlarını her biri mahâllinde lede’t-tezkiye adâletleri zâhir olan Kalıpçı es-Seyyid Süleyman b. İbrahim ve Berber Mehmed Ağa b. Süleyman nâm kimesneler şehâdetleriyle bi’l-muvâcehe vech-i şer‘î üzere isbât etmeğin mûcebiyle mersûme Takohi Nasrâniye kirâ da‘vâsıyla müdde‘iye-i merkūmeye bî-vech-i şer‘î mu‘ârazadan ba‘de’l-men‘ meblağ-ı mecmû‘-ı mezkûr dokuz bin beş yüz guruşu müdde‘iye-i merkūme Emine Hatun’a edâ ve teslîm birle arsa-i mezkûreyi bâ-ma‘rifet-i mütevellî fek ve tahliyeye mersûme Takohi Nasrâniyeye tenbîh olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 11 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34712"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34714"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b108"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o639"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>