﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 418<br>Hüküm no: 432<br>Orijinal metin no: [114a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Karahisar-ı Sâhib kazası ahalisinin kendilerinden haksız vergi alındığı gerekçesiyle kazanın eski kadısı Mehmed Efendi b. Murad aleyhine açtıkları davada sulh oldukları</b><br><br>Vilâyet-i Anadolu’da medîne-i Karahisar-ı Sâhib kazâsı müzâfâtından Öyük nâm karye ahâlîsinden İsmail b. Mehmed ve Kalecik nâm karyeden İvaz b. Ramazan ve medîne-i mezbûre sükkânından el-Hâc Ahmed b. el-Hâc Mustafa ve Ebûbekir b. Ömer ve Osman b. Halil ve Ahmed Ağa b. Hüseyin nâm kimesneler kendi taraflarından asâleten ve medîne-i mezbûre ahâlîsinden el-Hâc Abdürrezzak b. İlyas ve el-Hâc Abdi b. el-Hâc Bayram ve el-Hâc Osman b. Şaban, Pazarbaşı Mehmed ve Ebûbekir b. Ömer ve kazâ-i mezbûra tâbi‘ Elirek nâm karye ahâlîsinden Şaban b. Ömer Çakır nâm karyeden el-Hâc Çavuş b. Abdullah ve Sultanşâh b. el-Hâc Yunus ve Abdülkerim b. Mustafa ve Ali b. Hızır nâm kimesneler ve sâirleri taraflarından husûs-ı âti’l-beyâna vekîl oldukları nehc-i şer‘î üzre sâbit olmağla vekâleten meclis-i şer‘de, sâbıkan medîne-i mezbûre kadısı olan bâ‘is-i hâze’l-kitâb Mehmed Efendi b. Murad mahzarında her biri ikrâr ve takrîr-i kelâm edip mezbûr Mehmed Efendi bundan akdem medîne-i mezbûre kadısı iken sâbıkan medîne-i mezbûrede mütesellim olan Hüseyin Ağa’nın son devrinde harc-ı mahkeme nâmıyla bizim ve müvekkillerimizin bi gayri hakkın üç yüz guruşumuzu ahz u kabz etmekle biz dahi ber vech-i muharrer [114b] makbûzu olan meblağ-ı mezbûru bundan akdem mezbûr Mehmed Efendi’den da‘vâ ve taleb eylediğimizde, ol dahi meblağ-ı mezbûr üç yüz guruşu bize edâ ve teslîmden imtinâ‘ etmekle beynimizde nizâ‘-ı küllî vukū‘undan sonra muslihûn tavassut edip mezbûr Mehmed Efendi ile beynimizde yetmiş kıt‘a esedî guruş üzerine inşâ-i akd-i sulh ettiklerinde biz dahi asâleten ve vekâleten sulh-ı mezbûru kabûl ve bedel-i sulh olan meblağ-ı mezbûr yetmiş guruşu mezbûr Mehmed Efendi yedinden tamâmen ahz u kabz eylediğimizden sonra bâkī iki yüz otuz esedî guruşdan ben asâleten ve vekâleten mezbûr Mehmed Efendi’nin zimmetini ibrâ-i âmm-ı kātı‘ü’n-nizâ‘la ibrâ ve iskāt edip ve mezbûr Mehmed Efendi bedel-i sulh-ı mezbûra ve hukūk-ı ma‘lûme ve mechûleye müte‘allika cemî‘ da‘vâdan bizim ve müvekkillerimizin zimmetlerini ibrâ ve iskāt eyledi dediklerinde gıbbe’t-tasdîki’ş-şer‘î mukırrûn-ı mezbûrûn meclis-i mezbûrda merkūm Mehmed Efendi muvâcehesinde her biri asâlete ve vekâleten ikrâr ve takrîr-i kelâm edip mezbûr Mehmed Efendi bundan esbak taraf-ı saltanat-ı aliyyeden üzerimize edâsı fermân olunan avârız ve bedel-i nüzül ve katır iştirâsı ve bundan akdem medîne-i mezbûre mütesellimi olan Süleyman Ağa’nın son devri ve zahîre-bahâ husûsları için kezâlik harc-ı mahkeme nâmıyla hilâf-ı şer‘ bizim bi gayri hakkın bi’d-defe‘ât bin sekiz yüz esedî guruşumuzu dahi ahz u kabz eylediğinden sonra meblağ-ı mezbûru mezbûr Mehmed Efendi’den kezâlik da‘vâ ve taleb eylediğimizde, ol dahi edâdan imtinâ‘ etmekle beynimizde nizâ‘-ı küllî vukū‘undan sonra vesâtet-ı muslihîn ile bin esedî guruşa mezbûr Mehmed Efendi ile sulh olup bedel-i sulh olan meblağ-ı mezbûr bin esedî guruşu dahi mukaddemâ merkūm Mehmed Efendi yedinden tamâmen ahz u kabz edip bâkī sekiz yüz esedî guruşdan biz mezbûr Mehmed Efendi’nin zimmetini ibrâ ve iskāt edip ve mezbûr Mehmed Efendi dahi bedel-i sulh olan meblağ-ı mezbûr bin esedî guruşa ve sâir hukūk-ı ma‘lûme ve mechûleye müte‘allika âmme-i de‘âvîden bizim zimmetimizi ibrâ-i âmm-ı kātı‘ü’n-nizâ‘la ibrâ ve iskāt etmiş idi dediklerinde mezbûr Mehmed Efendi mukırrûn-ı mezbûrûnu cemî‘ kelimât-ı meşrûhalarında vicâhen ve şifâhen tasdîk ve tahkīk etmeğin mâ vaka‘a bi’t-taleb ketb olundu. Fi’l-yevmi’s-sâlis ve’l-ışrîn min şehri Rebî‘ilevvel li sene seb‘a ve semânîn ve elf.<br><br><br>Şuhûdü’l-hâl: Mehmed Efendi b. Mehmed, Musa Efendi b. Davud el-İmâm, Hasan b. Abdullah, Osman Efendi el-kadı, Cafer Efendi el-kadı.</p>          <br><a title="Önceki sayfa" style="text-decoration:none" href="./ayrmetin.php?idno=27766"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27768"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b418"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o709"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>