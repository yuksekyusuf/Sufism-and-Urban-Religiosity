﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 384<br>Hüküm no: 452<br>Orijinal metin no: [68a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Panayot v. Dimo’nun borcunu ödemek üzere emlâkinin vârisleri tarafından Eflak voyvodası Şerban’ın karısı Mariya’ya satılması</b><br><br>Havâss-ı Aliyye kazâsına tâbi‘ Küçükköy demekle ma‘rûf karye sükkânından iken bundan akdem mürd olan Panayot v. Dimo nâm hâlikin verâseti sulbî kebîr oğlu Yanaki zimmî ile sulbî sagīr oğulları Dimitraki ve Kiryaki’ye münhasıra olduğu şer‘an zâhir ve mütehakkik oldukdan sonra sagīrân-ı mezbûrânın li ebeveyn ammileri ve tesviye-i umûrları için kıbel-i şer‘-i hatîrden mansûb vasîleri ve merkūm Yanaki’nin dahi ammisi tarafından husûs-ı âti’l-beyâna vekîl-i sâbitü’l-vekâlesi olan Zaharya v. Dimo nâm zimmî vekâleten ve vesâyeten ve kendi asâleten meclis-i şer‘-i hatîr-i lâzımü’t-tevkīrde bi’l-fi‘l Eflak voyvodası olan Şerban Voyvoda’nın zevcesi işbu râfi‘atü’l-vesîka Domine Mariya bt. Kehse tarafından husûs-ı âti’l-beyâna vekîl olup hasm-ı câhid-i şer‘î Ali Çelebi b. Halil nâm kimesne ve Anastaş v. Yorgi nâm zimmîler şehâdetleriyle şer‘an vekâleti sâbite olan Kostantin v. Papa Praniko nâm zimmî muvâcehesinde asâleten ve vekâleten ve vesâyeten ikrâr-ı tâm ve takrîr-i kelâm edip karye-i mezbûrede vâki‘ bir tarafı lağımcı Arnavudlar mülkü olan menzil ve bir tarafı zikr-i âtî çayır ve bir tarafı zikr-i âtî bağ ve bahçe ve bir tarafı tarîk-i âm ile mahdûd ve dâhiliyyesi üç bâb fevkānî odaları ve bir sofa ve tahta-pûş ve iki bâb tahtânî odaları ve bir halvetli hamamı ve kenîf ve mâ-i cârî ve zât-ı eşcâr-ı müsmire ve gayr-ı müsmire (...) iki bâb fevkānî (...) ve bir sofa ve matbah ve dehliz ve bir bâb tahtânî oda ve bir mahzen ve iki ahırı ve sundurma ve iki fırın ve bir bâb tahtânî oda ve iki göz ve anbarı ve iki kenîf ve iki şırahâneyi müştemil çiftlik ta‘bîr olunur menzil ve kurbunda vâki‘ bir tarafdan Dimitraki bağı ve bir tarafdan menzil-i mahdûd-ı mezkûr ve bir tarafdan Şika Yorgi nâm zimmî bağı ve bir tarafdan tarîk-i âm ile mahdûd bir kıt‘a bağ ve yine karye-i mezbûre bağları dâhilinde vâki‘ bir tarafı Apostol v. Yani bağı ve ba‘zan Kiro v. Dimo bağı ve ba‘zan Nikola v. Dimo bağı ve bir tarafı ba‘zan Logaro ve Tafire veledey Aleksi bağları ve ba‘zan harman yeri ve bir tarafı ba‘zan kürkçü Toma v. Nikola bağı ve bir tarafı tarîk-i âm ile mahdûd dört kıt‘a bağlar ki cem‘an beş kıt‘a bağlar ile menzil-i mahdûd-ı mezkûrun nısfı benim ve nısf-ı âharı hâlik-i mezbûrun mülkü olup ba‘de helâkihî nısf hisse-i şâyi‘ası sulbî oğulları merkūmûn Yanaki ve Dimitraki ve Kiryaki’ye isâbet ve intikāl etmişidi lâkin hâlik-i mezbûrun düyûnu terekesinden ezyed olmağla hâlik-i mezbûrun düyûn-ı müsbetesi için bey‘ olunmak lâzım gelmeğin hâlik-i merkūmun nısf hisse-i mezbûresi sûk-ı Sultânî’de kirâren ve mirâren nidâ ve müzâyede olunup rağabât-ı nâs bi’l-külliye münkatı‘a oldukdan sonra müvekkile-i merkūme Domine Mariya üzerinde mecmû‘ emlâk-i mezkûre altı bin dört yüz esedî guruşda hakk-ı karâr ile karâr edip ziyâde ile tâlib-i âhar zuhûr etmemeğin zikr olunan menzil ve bağlarda olan benim nısf hisse-i şâyi‘amı asâleten ve üç bin iki yüz esedî guruşa mezbûrûn Yanaki ve Dimitraki ve Kiryaki’nin nısf hisse-i şâyi‘aları dahi vekâletim ve vesâyetim hasebiyle üç bin iki yüz esedî guruş ki cem‘an altı bin dört yüz kıt‘a esedî guruşa müvekkilem mezbûre Domine Mariya’ya bi safkatin vâhidetin tarafeynden îcâb ve kabûlü hâviye bey‘-i bâtt-ı sahîh-i şer‘î ile bey‘ ve teslîm ve temlîk edip vekîl-i mezbûr Kostantin dahi müvekkilesi için minvâl-i muharrer üzre iştirâ ve tesellüm ve temellük ve kabûl eyledikden sonra yine karye-i mezbûre sınırı dâhilinde vâki‘ cevânib-i erba‘ası Frenk bağı ve çukur çeşme ve yayayolu ve tarîk-i âm ile mahdûd bir kıt‘a tarla ve Cebeci nâm karye sınırı dâhilinde vâki‘ bir tarafı Terzioğlu tarlası ve bir tarafı dere ve iki tarafı bayır ve tarîk-i âm ile mahdûd bir kıt‘a tarla ve yine bir tarafı Ali Beşe ve bir tarafı Hızır Beşe nâm kimesneler tarlaları ve iki tarafı Paroş nâm zimmî tarlası ve tarîk-i âm ile mahdûd bir kıt‘a tarla ve yine bir tarafı mîrî tarla ve bir tarafı Mihayil tarlası ve iki tarafı dere ve tarîk-i âm ile mahdûd bir kıt‘a tarla ve yine bir tarafı Yorgi tarlası ve bir tarafı âhar bizim tarlamız ve iki tarafı tarîk-i âm ile mahdûd bir kıt‘a tarla ki cem‘an beş kıt‘a tarlalar ile yine sâlifü’z-zikrin Küçük nâm karye hudûdu dâhilinde vâki‘ etrâf-ı erba‘ası Margarit oğlu Yani bağı ve Noşo ve Dimitraki bağları ve menzil-i mezkûr ile mahdûd bir kıt‘a çayır ve Koçluk nâm mevki‘de vâki‘ bir tarafı Dimitraki çayırı ve bir tarafı yine merkūm Dimitraki tarlası ve bir tarafı Arslan Kethüdâ tasarrufunda olan tarla ve bir tarafı tarîk-i âm ile mahdûd bir kıt‘a çayır dahi cem‘an sâlifü’l-beyân beş kıt‘a tarlalar ile iki kıt‘a çayırın nısfı benim ve nısf-ı âharı mezbûrun taht-ı tasarrufunda olmağla benim nısf hissem ile merkūmûnun nısf hisse-i mezbûrelerini asâleten ve vekâleten ve vesâyetim hasebiyle müvekkile-i mezbûre Domine Mariya’ya yüz kıt‘a esedî guruş bedel mukābelesinde hakk-ı tasarrufunu ma‘rifet-i sâhib-i arz ile tefvîz ve ferâğ edip vekîl-i mezbûr dahi müvekkilesi için ber vech-i muharrer tefevvuz ve kabûl eyledikden sonra semen-i mezbûr ile bedel-i mezkûr ki cem‘an altı bin beş yüz esedî guruşu müvekkile-i mezbûrenin malından olmak üzre vekîl-i merkūm Kostantin yedinden bi’t-tamâm ve’l-kemâl ahz ve kabz eyledim ba‘de’l-yevm emlâk-i mezbûre ile arâzi-i merkūmede vechen mine’l-vücûh alâka ve medhalim kalmadı müvekkile-i mezbûre emlâk-i mezkûreyi keyfe mâ yeşâ’ ve yahtâr mutasarrıf olsun arâzi-i mersûmeyi dahi emsâli gibi tasarruf eylesin dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’r-râbi‘ min Cumâdelâhire li sene ihdâ ve tis‘în ve elf.<br><br><br>Şuhûdü’l-hâl: Mehmed Çavuş b. Ali, Mehmed Çavuş b. ( ) der Hasköy, Mehmed Efendi Kâtib-i çavuşân, Mehmed Yazıcı der Haseki, Mehmed Efendi b. Ahmed el-Müezzin.</p>          <br><a title="Önceki sayfa" style="text-decoration:none" href="./ayrmetin.php?idno=15833"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15835"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b384"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o666"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>