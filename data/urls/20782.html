﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 224<br>Hüküm no: 264<br>Orijinal metin no: [35a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Şaban b. Ahmed’in amcasının kızı Âişe bt. Receb’den kendisine kalan bütün mirası malını diğer varis Ali Ağa b. Yakub’a satması</b><br><br>Mahrûsa-i Galata’ya tâbi‘ kasaba-i Tophâne’de Fîruz Ağa mahallesinde sâkin iken bundan akdem vefât eden Âişe bt. Receb b. Musa’nın verâseti li ebeveyn ammi oğlu olup vilâyet-i Anadolu’da Karahisâr-ı Şarkī sancağında Perşembe kazâsına tâbi‘ Susuzca nâm karyede sâkin Şaban b. Ahmed mahzarında olduğu şer‘an mütehakkik oldukdan sonra mezkûr Musa’nın li ebeveyn karındaşı oğlu işbu sâhibü’l-kitâb fahrü’l-a‘yân Ali Ağa b. Yakub tarafından ikrâr-ı âti’l-beyânı tasdîka vekîl olup mefharü’l-kuzât Mustafa Efendi b. Şaban ve Abdi b. Süleyman nâm kimesneler şehâdetleri ile şer‘an vekâleti sâbite olan el-Hâc Mahmud b. Mehmed nâm kimesne mahzarında tav‘an ikrâr ve i‘tirâf edip mûrisem müteveffât-ı mezkûre Âişe bt. Receb’in terekesinden olup bana bi’l-inhisâr irs-i şer‘î ile intikāl edip zikri âtî akdin sudûruna değin yedimde ve hakk-ı tasarrufumda münselik mülküm ve hakkım olup zikr olunan mahallede vâki‘ bir tarafdan Kapıcı Mehmed Bey mülkü ve bir tarafdan kayıkçı Mehmed mülkü ve bir tarafdan tarîk-i âm ile mahdûd ve bir tarafdan Mahmud Efendi mülkü ile mahdûd fevkānî ve tahtânî iki bâb odaları ve bir kenîfi ve zât-ı eşcâr-ı müsmire ve gayr-ı müsmire bahçeyi müştemil cemî‘-i menzil-i mevrûsumu kâffe-i hukūk ve merâfıkı ile müvekkil-i mûmâ-ileyh Ali Ağa’ya tarafeynden îcâb ve kabûlü hâvî bey‘-i bâtt-ı sahîh-i şer‘î ile beş bin fıddî râyic fi’l-vakt akçeye bey‘ eyledim. Ol dahi nefsi için iştirâ ve kabûl edip semen-i mezkûr beş bin akçeyi bana tamâmen def‘ ve teslîm edip ben dahi ahz ü kabz ve istîfâ eylediğimden sonra cemî‘-i menzil-i mezkûru fâriğan müvekkil-i mûmâ-ileyh Ali Ağa’ya teslîm edip ol dahi ba‘de’r-reddiyyeti’t-tâmme teslîm ve kabz eyleyip min ba‘d zikr olunan cemî‘-i menzilimi kâffe-i hukūk ve merâfıkı ile müvekkil-i mûmâ-ileyh Ali Ağa’nın şirâ-i mezkûr ile mülk ve hakkı olup benim menzil-i mezkûrda vechen mine’l-vücûh hakkım ve alâkam kalmadı dedikden sonra mezkûr Şaban b. Ahmed yine vekîl-i mezbûr el-Hâc Mahmud mahzarında bi tav‘ ve’r-rızâ vech-i âtî üzre ikrâr-ı sahîh edip ben sâkin iken ammim kızı mezkûre Âişe bt. Receb zikr olunan Fîruz Ağa mahallesinde vefât eyledikde benim vücûdum fevt ve helâk olmak zu‘mu ile müvekkil-i mûmâ-ileyh Ali Ağa mezkûr Receb’in babası Musa’nın li ebeveyn karındaşı müteveffâ Yakub Bey sulbî oğlu olduğu cihetle ben müteveffât-ı mezkûre Âişe’ye bi’l-inhisâr vârisim deyû hîn-i vefâtında mevcûd olan cemî‘-i tereke-i menkūlesini vaz‘-ı yed ile istihlâk eyledikden sonra sâkin olduğum karye-i mezbûremden gelip minvâl-i meşrûh üzre cemî‘-i menzil-i mezkûru semen-i mezkûra müvekkil-i müşârün-ileyh Ali Ağa’ya bâtten bey‘ ve teslîm ve kabz-ı semen eylediğimden sonra müteveffât-ı mezkûre Âişe tereke-i menkūlesinden müvekkil-i mezkûr Ali Ağa vaz‘-ı yed edip istihlâk eylediği eşyâ-i ma‘lûmenin yevm-i istihlâkde kıymetlerini müvekkil-i mûmâ-ileyh Ali Ağa üzerine da‘vâ eylediğimde beynimizde muslihûn tavassut edip beni zikr olunan tereke-i menkūle da‘vâsından müvekkil-i mezbûr Ali Ağa ile bin râyic fi’l-vakt akçe üzerine sulh eylediklerinde ben dahi sulh-i merkūmu kabûl edip bedel-i sulh-i mezkûr bin akçeyi meclis-i akd-i sulhde müvekkil-i mûmâ-ileyh Ali Ağa bana teslîm edip ben dahi tamâmen ahz ü kabz ve istîfâ eylediğimden sonra müteveffât-ı mezkûre Âişe’nin tereke-i menkūlesinden müvekkil-i mezbûr Ali Ağa vaz‘-ı yed edip istihlâk eylediği cemî‘-i eşyâ da‘vâsından berî olup müvekkil-i müşârün-ileyh Ali Ağa’nın zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim min ba‘d tereke-i müteveffât-ı mezkûreye müte‘allika ve müvekkil-i mezkûr Ali Ağa üzerine bi vechin mine’l-vücûh ve sebebin mine’l-esbâb da‘vâ ve hakkım kalmadı dedikde mukırr-ı mezkûr Şaban b. Ahmed minvâl-i meşrûh üzre evlâ ve ahrâ olan ikrârını vekîl-i mezbûr el-Hâc Mahmud vicâhen ve şifâhen tasdîk ve tahkīk edicek mâ hüve’l-vâki‘ bi’t-taleb ketb olundu li ecli’l-vesîka ve’l-ihticâc işbu kitâb-ı mer‘î müvekkil-i mezbûr yedine vaz‘ ve def‘ olundu. Hurrire fi’l-yevmi’r-râbi‘ aşer min Şevvâli’l-mükerrem li sene selâse ve seb‘în ve elf.<br><br><br>Şuhûdü’l-hâl: Mustafa Çelebi b. el-Hâc Ali, Abdülkādir Çelebi b. el-Hâc Ali, el-Hâc Ali b. Cafer, Ali Beşe b. Ahmed, el-Hâc Süleyman b. Mehmed el-Müezzin, Ali Efendi b. Mehmed, Süleyman b. Abdullah, Ramazan b. Mustafa, Murtaza b. Şaban, Şaban b. Abdullah, Mustafa b. Receb, Musa b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=20781"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20783"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b224"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o455"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>