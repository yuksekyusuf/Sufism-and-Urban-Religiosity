﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 163 Numaralı Sicil (H. 1147-1149 / M. 1734-1736)<br>cilt: 67,&nbsp;sayfa: 270<br>Hüküm no: 204<br>Orijinal metin no: [70a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Efendi b. Mehmed Efendi’den küçük kızları Fatma ve Rabia’ya intikal eden Damat Mustafa Efendi Vakfı’ndan kiralı Yahûdîhane denilen evin 2/3 hissesinin başkasına devrine mahkeme tarafından izin verildiği</b><br><br>Mahmiye-i İstanbul’da Topkapısı kurbünde Ahmed Paşa mahallesi ahâlîsinden iken bundan akdem vefât eden İbrahim Efendi b. el-Hâc Mehmed Efendi’nin sulbî sagīr oğlu Lütfullah ile sulbiye sagīre kızları Fâtıma ve Râbia’nın min-kıbeli’l-ümm ceddeleri ve tesviye-i emirlerine kıbel-i şer‘den mansûb vasiyyeleri olup zâtı ta‘rîf-i şer‘î ile mu‘arrefe olan işbu râfi‘atü’l-kitâb Hadîce Hatun bt. Mustafa meclis-i şer‘-i şerîf-i enverde takrîr-i kelâm ve ta‘bîr ani’l-merâm edüp vasiyyeleri olduğum sıgār-ı mezbûrûnun babaları müteveffâ-yı mezbûrun Havâss-ı Refî‘a kazâsı muzâfâtından kasaba-i Hasköy’de <<vâki‘>> Merhûm Dâmad Mustafa Efendi Vakfı’ndan icâreteyn-i ma‘lûmeteyn ile lede’l-ahâlî ve’l-cîrân ma‘lûmü’l-hudûd ve’l-müştemilât yahudihâne ta‘bîr olunur [70b] menzilin üç sehim i‘tibârıyla iki sehmi ile’l-vefât taht-ı tasarrufunda olup ba‘de vefâtihî sıgār-ı mezbûrûna intikāl-i âdî ile intikāl etmeğin lâkin hisse-i mezkûrun hâsılı harcına vefâ etmediğinden mâ‘dâ harâba müşrif olup ta‘mîr ve termîme [sıgār-ı mezbûrûnun mal-ı müntakıleleri dahi olmamağla] sıgār-ı mezbûrûnun iki sehim hisseleri sûk-ı sultânîde ve mecmâ‘-ı nâs olan mahallerde ba‘de’l-müzâyede ve inkıtâ‘ı’r-rağbe bedel-i misli ve ma‘rifet-i mütevellî ile âhara ferâğ ve bedeli istirbâh olunmak sıgār-ı mezbûrûnun haklarında <<her vechile enfa‘ ve evlâ olmağın>> min-külli’l-vücûh enfa‘ ve evlâ olmağın sıgār-ı mezbûrûnun Yahûdîhâne’de olan iki sehim hisselerini âhara ferâğa kıbel-i şer‘den izin verilmek matlûbumdur dedikde vasiyye-i mezbûre Hadîce Hatun’un kelimât-ı meşrûhası vâkı‘a mutâbık idüği zeyl-i kitâbda muharrerü’l-esâmî Müslimîn ihbârıyla lede’ş-şer‘i’l-enver zâhir ve mukarrer olmağın hâkim-i muvakkı‘-ı sadr-ı kitâb -tûbâ lehû ve hüsnü-meâb- efendi hazretleri sâlifü’z-zikr kasaba-i mezbûrede vâki‘ Yahûdîhâne’de olan sıgār-ı mezbûrûnun iki sehim hisselerini sûk-ı sultânîde ve mecma‘-ı nâs olan mahallerde ba‘de’l-müzâyede ve inkıtâ‘ı’r-rağbe bedel-i misli ve ma‘rifet-i mütevellî ile âhara ferâğ ve bedeli istirbâh olmak üzere vasîyy-i mezbûra izin vermeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâmin ve’l-işrîn min-Ramazani’l-mübârek li-seneti semân ve erba‘în ve miete ve elf.<br><br>Şuhûdü’l-hâl: Fahrü’l-kuzât İbrahim Efendi b. Ali, fahrü’l-kuzât Mustafa Efendi b. el-Hâc Mehmed Efendi, fahrü’l-kuzât Abdullah Efendi, es-Seyyid Mustafa Çelebi b. el-Hâc İsmail, es-Seyyid Mehmed b. es-Seyyid Mustafa, Ahmed Çelebi b. Ali, Hasan Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=16574"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16576"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp163&bsm=eyp163b270"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp163&bsm=eyp163o334"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>