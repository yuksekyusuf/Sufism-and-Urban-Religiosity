﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 62<br>Hüküm no: 18<br>Orijinal metin no: [5a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Mustafa’nın Mahmudpaşa yakınındaki bir menzil ve altındaki altı dükkânın nısfını iki bin dört yüz kırk üç guruş borcuna bedel olarak kocası Hammâmî Ahmed Ağa’ye terk ettiği</b><br><br>Deyni mukābelesinde ferâğ-ı dekâkîn<br><br>Mahmiye-i İstanbul’da Mahmudpaşa Mhallesi’nde sâkine ve zâtı zeyl-i vesîkada muharrerü’l-esâmî Müslimîn ta‘rîfleriyle mu‘arrefe olan Fâtıma bt. Mustafa nâm hatun meclis-i şer‘-i şerîf-i enverde, hâlâ zevci işbu bâ‘isü’l-kitâb Hammâmî es-Seyyid Ahmed Ağa b. es-Seyyid Ali nâm kimesne mahzarında ikrâr-ı tâm ve takrîr-i kelâm edip ashâb-ı hayrâtdan merhûm Çizmecibaşı Vakfı müstegallâtından olup Mahmudpaşa kurbünde Tahta karşısında vâki‘ lede’l-ahâlî ve’l-cîrân ma‘lûmü’l-hudûd ve’l-müştemilât bir bâb menzil ile menzil-i mezkûrun tahtında kâin birbirine muttasıl altı bâb dükkânların ber-mantûk-ı temessükât icâre-i mü’eccele-i kadîme-i ma‘lûme ile taht-ı tasarrufumda olan nısıflarını zevcim mezbûr es-Seyyid Ahmed Ağa’ya cihet-i karzdan zimmetimde deynim olan iki bin dört yüz kırk üç guruş bedel mukābelesinde ferâğ-ı kat‘î-i mu‘teber ile bâ-re’y-i mütevellî-i vakf-ı mezbûr zevcim merkūm es-Seyyid Ahmed Ağa’ya ferâğ ve tefvîz ve teslîm eylediğimde, ol dahi ber-vech-i muharrer tefevvüz ve tesellüm ve kabûl eyledikden sonra bedel-i merkūm iki bin <<guruş>> dört yüz kırk üç guruşun istifâsına ve bi’l-cümle husûs-ı mezkûra müte‘allika âmme-i da‘vâdan zevcim mezbûr es-Seyyid Ahmed Ağa benim zimmetimi ibrâ-i âm ile ibrâ ve ıskāt eylediğinde, ben-dahi zikrolunan menzil ve dekâkînin nısflarına ve bi’l-cümle husûs-ı mezkûra müte‘allika âmme-i da‘vâdan zevcim mezbûr es-Seyyid Ahmed Ağa’nın zimmetini ibrâ-i âm ile ibrâ ve ıskāt edip ve her birimiz âharın ibrâsını kabûl eyledik. <<dedikde>> Ba‘de’l-yevm benim asla <<ve kat‘â>> alâka ve medhalim kalmayup sâlifü’z-zikr menzil ve dekâkînin nısfların zevcim mezbûr es-Seyyid Ahmed Ağa’nın dâhil-i havza-i tasarrufu olmuşdur dedikde mezbûr es-Seyyid Ahmed Ağa dahi mukırra-i merkūme Fâtıma Hatun’u kelimât-ı meşrûhasında vicâhen ve şifâhen tasdîk ve tahkīk etmeğin mâ-vaka‘a bi’t-taleb ketb olundu.<br><br>Fî 22 Rebî‘ülevvel sene 1193.<br><br>Şuhûdü’l-hâl: Çavuşlar Kâtibi İbrahim Efendi, Yolgeçen Hâncısı Süleyman Ağa, Duhancı Ali Ağa, İmâm Ömer Efendi, Müezzin Molla Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=30219"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30221"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b062"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o353"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>