﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 76<br>Hüküm no: 38<br>Orijinal metin no: [9a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Pertev Paşa Vakfı’na ait bostanın kiracısı Kiko v. Kirko’nun, bostanın mutasarrıflarından olup varissiz olarak ölen Ali ile ortak olduğu ağaçların mahkeme vasıtasıyla taksimini istemesi</b><br><br>Bahçıvan tâifesinden olup mahmiye-i İstanbul’da Ebulvefa mahallesinde vâki‘ merhûm Pertev Paşa Vakfı’ndan lede’l-ahâlî ve’l-cîrân ma‘lûmü’l-hudûd bostânın müste’ciri olan Kiko v. Kirko nâm zimmî meclis-i şer‘de mahmiye-i mezbûrede Beytülmâl-ı Hâssa emîni olan Nafiz Mehmed Ağa ve vâkıf-ı mezbûrun evlâdından olup mârru’z-zikr bostanın meşrutiyet üzere mutasarrıfları olan Mahmud Bey ve Ali Bey mahzarlarında takrîr-i kelâm ve ta‘bîr ani’l-merâm edip mezbûrân Mahmud Bey ve Ali Bey ve mezbûrânın karındaşları gāib ani’l-meclis Süleyman Bey ve Havvâ Hanım işbu yedimde olan temessükleri nâtık olduğu üzere bostân-ı mezbûru galle şerikim Ali nâm kimesneye bin doksan altı Kasım’ından doksan sekiz Kasım’ına gelince değin seneliği [beş bin] beşer yüz akçeye olmak üzere iki senede cem‘an on bir bin akçeye mezbûr Ali ile bana îcâr ve teslîm biz dahi bostân-ı mezbûr içinde gars etdiğimiz eşcâr-ı müsmire ve gayr-ı müsmire mezbûr Ali ile mülkümüz olmak üzere istîcâr ve kabûl edip hatta târih-i mezkûrda meblağ-ı mezbûru bi’t-tamâm mezbûrûna edâ ve teslîm etdiğimizden sonra şart ve kabûl-ı mezkûra binâen bostân-ı mezbûrun içinde mezbûr Ali ile eşcâr-ı müsmire ve gayr-ı müsmire ale’l-iştirâk gars etdiğimizden sonra mezbûr Ali seneteyn-i mezkûreteyn hulûlünden sonra bilâ-veled fevt olup bostân-ı mezbûr içinde mezbûr Ali ile gars etdiğimiz eşcârın nısfı benim mülküm ve nısfı mezbûrun olmağın mezbûr Ali bilâ-veled fevt olmağla taraf-ı beytülmâla âid ve râci‘ olmağın taraf-ı şer‘den bostân-ı mezbûrun üzerine varılıp keşf ve ta‘dâd olunup mezbûr Ali ile iştirâken gars etdiğimiz eşcârdan benim hissem ifrâz ve müte‘ayyin olmak matlûbumdur deyip husûs-ı mezkûr için fermân-ı şerîf dahi ısdâr etmeğin gıbbe’t-tesâduki’ş-şer‘î taraf-ı şer‘den bu fakīr ve bahçıvan tâifesi üzerlerine ehl-i hibre olan Mustafa b. Mehmed ve zeyl-i kitâbda muharrerü’l-esâmî müslimîn bostân-ı mezkûrun üzerine varılıp bostân-ı mezbûrun içinde ber-vech-i meşrûh mezbûr Kiko ve şerîki müteveffâ-yı mezbûr Ali’nin iştirâken gars etdikleri eşcâr-ı müsmire ve gayr-ı müsmireyi cümlenin muvâcehesinde ta‘dâd olundukda mecmû‘-ı magrûs olan eşcâr yedi yüz elli aded eşcâr-ı müsmire ve gayr-ı müsmire olup üç yüz yetmiş [9b] beş fidânı mezbûr Kiko’nun nısf hissesine ve üç yüz yetmiş beş fidânı taraf-ı beytülmâla âid ve râci‘ olduğu müte‘ayyin olmağın mâ-hüve’l-vâkı‘ bi’t-taleb ketb olundu.<br><br>Fi’l-yevmi’l-hâmis aşer min-Zilhicce li-sene tis‘a ve tis‘în ve elf.<br><br>Şuhûdü’l-hâl: Mustafa Çelebi b. Mehmed, Haydar b. Hasan, Ebûbekir b. Hüseyin, Mehmed Çelebi b. Halil, el-Hâc Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=28062"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28064"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b076"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o391"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>