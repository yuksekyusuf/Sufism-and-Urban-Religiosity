﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 195<br>Hüküm no: 167<br>Orijinal metin no: [35a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Mustafa ve oğlu Numan ile Kara İbrahim’in kuloğlanları içinde fitne çıkardıkları</b><br><br>Kuloğlanlarının.<br><br>Mahmiye-i İstanbul’da Keçeci Pîrî Mahallesi ahâlîsinden Mustafa b. Mustafa ve kebîr oğlu Numan ve Kara İbrahim nâm kimesneler meclis-i şer‘-i hatîr-i lâzımü’t-tevkīrde hâlâ İstanbul ihtisâb mukāta‘asının bâ-berât-ı âlîşân birbirlerine kefâlet ile ta‘yîn olunan on beş nefer kuloğlanlarından hâlâ bâ-berât-ı âlîşân terâzûbâşıları bâ‘isü hâzihi’l-vesîka el-Hâc Mustafa ve karındaşı Hasan nâm kimesneler mahzarlarında biz kadîmden berü bâ-berât-ı âlîşân on beş nefer kuloğlanlarından olup kat‘â birimize dahl ve ta‘arruz olunmak îcâb etmez iken mezbûrân el-Hâc Mustafa ve Hasan bizi hizmet-i mezbûrede istihdâm etmeyip bi-gayr-ı vechin ihrâc ve gadretmişlerdir suâl olunup işbu yedimizde olan atîk berâtlarımız mantûkunca hizmet-i mezbûrede istihdâm etmek üzere tenbîh olunmak murâdımızdır deyü da‘vâ ettiklerinde gıbbe’s-suâl mezbûrân el-Hâc Mustafa ve Hasan cevâblarında fi’l-hakīka müdde‘ûn-ı mezbûrûn Mustafa ve Numan ve Kara İbrahim ber-vech-i muharrer bundan akdem bâ-berât-ı âlîşân on beş nefer kuloğlanlarından olduklarını ikrâr lâkin mezbûrûn Mustafa ve oğlu Numan ve Kara İbrahim kendi hâllerinde olmayıp kuloğlanlıklarına kanâ‘at etmeyip birbiriyle yek-dil ve yek-cihet ve kuloğlanları beyninde ve ihtisâb mukāta‘ası umûrunda dâimâ hîle ve hud‘a ve îkāz-ı fitne ile me’lûf-ı müfsid olduklarından nâşî mezbûrûndan her birinin kuloğlanlıkdan yerleri bâ-fermân-ı âlî ref‘ ve âhara tevcîh ve mukāta‘a-i mezbûre umûrundan ihrâc olunup diyâr-ı âhara nefy olmuşlardır deyü mazmûnu min-külli’l-vücûh takrîrlerine mutâbık fermân âlî ile mu‘anven bir kıt‘a telhîs ve bir kıt‘a derkenâr ibrâz ettiklerinde mezbûrûn Mustafa ve Numan ve Kara İbrahim istintak olunduklarında fi’l-hakīka kaziyye vech-i meşrûh üzere idiğini her biri ikrâr u i‘tirâf etmeleriyle ber-mûceb-i emr-i âlî mezbûrûn Mustafa ve Numan ve Kara İbrahim min-ba‘d mezbûrûn on beş nefer kuloğlanlarına ve mukāta‘a-i mezbûre umûruna kat‘â müdâhale ve mu‘âraza etmemek üzere tenbîh-i ekîd-birle mâ-hüve’l-vâki‘ bi’t-taleb ketb olundu.<br><br>Hurrire fi’l-yevmi’s-sâlis min-Cumâdelûlâ sene [1]143.<br><br>Şuhûdü’l-hâl: Mehmed Ağa b. el-Hâc Hüseyin pazarbaşı, Mehmed Ağa b. Mehmed kethüdâ-yı muhzırân, Mehmed Çelebi b. Abdullah, diğer Mehmed Çelebi b. Abdullah, diğer Mehmed Çelebi b. Ahmed, İbrahim b. Mustafa, Salih b. Süleyman, Ahmed b. el-Hâc Hasan, Abdullah b. Mustafa, Eyüb b. Mehmed, Ahmed b. Abdullah, Hüseyin b. Abdullah, Ali Çelebi b. Abdullah, Mehmed Ağa b. Hacı Osman.</p>          <br><a title="Önceki sayfa" style="text-decoration:none" href="./ayrmetin.php?idno=5090"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5092"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b195"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o730"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>