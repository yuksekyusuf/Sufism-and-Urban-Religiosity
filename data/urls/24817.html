﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 3 Numaralı Sicil (H.1027/ M. 1618)<br>cilt: 13,&nbsp;sayfa: 461<br>Hüküm no: 712<br>Orijinal metin no: [84b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ali b. Yakub’un, ölen Mehmed’de alacağını varislerinden tahsili</b><br><br>Mahmiye-i Kostantıniyye mahallâtından Mustafa Paşa mahallesi sâkinlerinden Ali b. Yakub nâm kimesne meclis-i şer‘de, yine mahalle-i mezbûre sâkinlerinden iken bundan akdem fevt olan Oruç nâm müteveffânın sagīr oğlu Mehmed’e kıbel-i şer‘den vasiyy-i mansûbu olan Abdülvehhâb b. Mustafa nâm kimesne mahzarında üzerine takrîr-i da‘vâ edip, bundan akdem müteveffâ-yı mezbûrun Hammâl Mehmed nâm kimesneye beş yüz akçe deyn-i müsbeti olup, taleb ettikde, müteveffâ-yı mezbûrun zevcesi Emine bt. Ahmed nâm hâtun benden karz vasiyy-i merkūm ve sâir veresenin emr u ma‘rifetiyle beş yüz akçe alıp, merkūm Hammâl Mehmed’e müteveffâ-yı mezbûrun deyni için vasiyy-i merkūmun emriyle teslîm edip, ba‘dehû taleb ettikde, meblağ-ı mezbûrun müteveffâ-yı mezbûrun muhallefâtından vasiyy-i merkūmun makbûzu olan meblağdan havâle-i sahîha-i şer‘iyye ile havâle edip, vasiyy-i merkūm kabûl etmişken, hâlâ imtinâ‘ eder, suâl olunup alıverilmek taleb ederim dedikde, gıbbe’l-istintâk vasiyy-i merkūm inkârıyla cevâb vermeğin, müdde‘î-i mezbûrun sıdk-ı makāline mutâbık beyyine taleb olundukda, udûl-i Müslimînden Cafer b. Şaban ve Durmuş b. Receb nâm kimesneler li ecli’ş-şehâde mahfil-i kazâya hâzırân olup, fi’l-vâki‘ müteveffâ-yı mezbûrun zevcesi mesfûre Emine Hâtun vasiyy-i merkūmun ve sâir veresenin emr u ma‘rifetiyle mezkûr Ali’den karz beş yüz akçe alıp, müteveffâ-yı mezbûrun deyn-i müsbeti için merkūm Hammâl Mehmed’e vasiyy-i merkūmun emriyle teslîm ettikden sonra meblağ-ı mezbûru müteveffâ-yı mezbûrun muhallefâtından vasiyy-i merkūmun makbûzu olan meblağdan havâle-i sahîha-i şer‘iyye ile havâle edip, vasiyy-i merkūm dahi kabûl etmişdi. Bu husûsa şâhidleriz, şehâdet dahi ederiz deyû edâ-i şehâdet-i şer‘iyye etdiklerinde, ba‘de’t-ta‘dîl mezbûrânın şehâdetleri hayyiz-i kabûlde vâki‘ oldukdan sonra mûcibiyle hükm olunup, gıbbe’t-taleb bu hurûf ketb ü terkīm ve yed-i tâlibine def‘ ve teslîm olundu. Lede’l-hâce müzekkeri mâ cerâ ola. Tahrîren fî evâsıtı şehri Şevvâl li sene seb‘a ve ışrîn ve elf.<br><br><br>Şuhûdü’l-hâl: Mahmud Efendi b. Abdi, Mahmud b. Selim, Mustafa b. Hamza, Zîver b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=24816"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=24818"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist003&bsm=ist003b461"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist003&bsm=ist003o512"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>