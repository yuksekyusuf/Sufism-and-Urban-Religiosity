﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 162<br>Hüküm no: 93<br>Orijinal metin no: [19b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çadırcı esnâfından Halid Ağa b. Hüseyin’in vefât eden annesi Fâtıma Hatun’dan kendisine miras kalan mülkleri satması ve annesinin borçlarını ödemesi</b><br><br>Tarafeyn ibrâ<br><br>Mahmiye-i İstanbul’da Edirnekapısı dâhilinde Keçeci Pîrî mahallesinde sâkin çadırcı esnâfından Halid Ağa b. Hüseyin meclis-i şer‘-i şerîf-i lâzımü’t-teşrîfde mahmiye-i merkūmede Yeni Çeşme civârında Pirinçci Sinan mahallesinde sâkine zâtı ta‘rîf-i şer‘î ile mu‘arrefe olan işbu bâ‘isetü’l-kitâb Hadice Hanım bt. Abdullah mahzarında ikrâr-ı tâm ve takrîr-i kelâm edip vâlidem olup verâseti benimle li-ebeveyn kız karındaşım işbu hâzıra bi’l-meclis Hanife Seribecâ Hanım’a münhasıra olduğu hâlde bundan akdem vefât eden Şerife Fâtıma Hatun bt. Eyüb bin Abdullah hayâtında bin iki yüz yetmiş dört senesi Muharremü’l-harâmının yirminci günü mûmâ-ileyhâ Hadice Hanım’ın mâlından ve yedinden bâ-hüccet-i şer‘iyye istidâne ve kabz ve umûruna sarfla istihlâk eylediği yedi bin guruş ile meblağ-ı merkūmun üç senelik bâ-devr-i şer‘î nemâsı olan üç bin yüz elli guruş ki ciheteyn-i mezkûreteynden cem‘an deyni olan on bin yüz elli guruş mukābelesinde bâ-temessük-i mütevelli bi’l-icâreteyn müstakilleten mutasarrıfe olduğu mârrü’l-beyân Edirnekapısı hâricinde kâin Sultan Bayezid-i Velî Hân hazretleri evkāf-ı celîleleri müstagallâtından her biri ma‘lûmu’l-hudûd fevkānî iki bâb oda ve tahtânî bir bâb samanlık ve bir bâb ahûr ve bir bâb berber dükkânı mûmâ-ileyh Hadice Hanım’a sûret-i kat‘iyyede bâ-re’y-i mütevelli vefâ ba‘de’l-ferâğ meblağ-ı mecmû‘-ı mezkûr on bin yüz elli guruşun edâsına benimle işbu hâzır bi’l-meclis Muhzır Mustafa Ağa b. Mehmed ve bundan akdemce fevt olan Çadırcı Mehmed Ağa b. Mehmed’den her birimiz tarafeynden bi’l-emr ve’l-kabûl kefâlet-i mutlaka-i sahîha-i şer‘iyye ile başka başka kefîl ve zâminler olup ve her birimiz kefâlet cihetiyle âharın zimmetine lâzım gelen meblağa dahi kezâlik tekeffül eylediğimizden sonra nemâ-i merkūm üç bin yüz elli guruşu vâlidem müteveffât-ı mezbûre Şerife Fâtıma Hatun hayâtında mûmâ-ileyhâ Hadice Hatun’a def‘ u teslîm edip mâ‘adâ asl-ı mâl-ı mezkûr yedi bin guruşu edâ ve ifâ etmeksizin vâlidem mezbûre Şerife Fâtıma Hatun fevt olup akārât-ı mezkûre benimle kız karındaşı hâzıra-i merkūmeye intikāl-ı âdî ile münâsefeten intikāl etmişdi el-hâletü hâzihi asl-ı mâl-ı mezkûr yedi bin guruşu ben mûmâ-ileyhâ Hadice Hanım’a bi-hükmi’l-kefâle ve bâ-i‘lâm-ı şer‘î edâ ve ifâ edip akārât-ı mezkûreyi bâ-re’y-i mütevelli fek ve tahlîs eylediğimden sonra akārât-ı mezkûrede intikālen mutasarrıf olduğum nısf hisse-i şâyi‘alarımı hüsn-ı rızâ ve tayyib-i hâtırım ve ferâğ-ı mu‘teber-i kat‘î ile mûmâ-ileyhâ Hadice Hanım’a on iki bin guruş bedel-i medfû‘ ve makbûz mukābelesinde bâ-re’y-i mütevelli ferâğ ve tefvîz eylediğimde ol dahi tefevvüz ve kabûl ve mütevelli-i [va]kf tarafından dahi rey olunarak hâmiş-i temessükât-ı mezkûreye tahrîr ve temhîr olunmağla ol-vechile mûmâ-ileyhâ Hadice Hanım’ın meblağ-ı mahkûmun bih mezkûr yedi bin guruşdan benim yed ve zimmetimde bir akçe ve bir habbe hakkı ve alacağı kalmayıp benim dahi akārât-ı merkūmenin nısf hisse-i şâyi‘alarında aslâ ve kat‘â hakkım ve alâkam kalmadığından sonra ben mâlımdan mûmâ-ileyhâ Hadice Hanım’a bin beş yüz guruş ifrâz ve teslîm eylediğimde ol dahi ber-vech-i muharrer iftirâz ve kabz ve umûruna sarfla istihlâk etmekle meblağ-ı merkūm bin beş yüz guruşdan mâ‘adâ bi’l-cümle husûs-ı merkūme ve ferâğ-ı mezkûrde şurût-ı müfside müdde‘âma ve işbu târih-i kitâba gelince sâir cemî‘ hukūk-ı şer‘iyyeye müte‘allika âmme-i da‘vâdan tarafeynden her birimiz âharın zimmetini ibrâ-yı sahîh-i şer‘î ile ibrâ vü ıskāt ve her birimiz ber-vech-i muharrer âharın ibrâsını kabûl eyledik, dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 20 Safer sene 1279<br><br>Şuhûdü’l-hâl: Muhzır Mustafa Ağa b. ( ), Muhzır Ahmed Ağa b. ( ), Muhzır el-Hâc Yusuf Ağa b. ( ), Muhzır Mehmed Ağa b. ( ), Perdeci Hasan Çavuş b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35767"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35769"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b162"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o404"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>