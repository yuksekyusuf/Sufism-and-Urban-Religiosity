﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 281<br>Hüküm no: 326<br>Orijinal metin no: [64a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hocapaşalı Mehmed Emin Ağa’nın Çorlulu Ali Paşa kızı Ayşe Hanım aleyhindeki alacak davasında anlaşma sağlanması</b><br><br>Bâ-hatem-i hazret-i efendi,<br><br>Ma‘rûz,<br><br>Derûn-ı arzuhâlde ismi mezkûr Hocapaşalı Mehmed Emin Ağa b. İsmail Sadrı‘azam-ı esbak Çorlulu Ali Paşa kerîmesi sâhibe-i arzuhâl Âişe Hanım tarafından husûs-ı âti’l-beyânda vekîl olduğu zâtını ârifân es-Seyyid Mehmed Çelebi b. Hüseyin ve İbrahim Ağa b. Yusuf nâm kimesneler şehâdetleriyle sâbit olan Mollazâde Mehmed Efendi b. Ahmed ile evvelâ Cuma günü dîvân-ı âlîlerinde ve sâniyen du‘âhânemizde ma‘kūd meclis-i şer‘-i münîrde terâfu‘larında bin yüz altmış dokuz senesi Muharremi gurresinden yetmiş bir senesi Muharremi gāyetine değin işbu yedimde olan defter-i müfredât nâtık olduğu üzere müvekkile-i mûmâ-ileyhânın bi-şartı’r-rücû‘ emri ve kendi malımla âhardan iştirâ ve kabz ve tarafına teslîm eylediğim ma‘lûmü’l-mikdâr lahm-ı ganem ve ecnâs zehâir ve akmişe-i mütenevvi‘a bahâları ve harçlık ve ta‘mîrât ve masârıfât-ı sâire-i ma‘lûmeden cem‘an zimmetinde alacak hakkım olan iki bin yedi yüz yetmiş dokuz buçuk guruş ile Bahçekapısı dâhilinde vâki‘ muhterik olan menzili binâsı esnâsında üzerine beni mu‘temed ta‘yîn etmekle yirmi beş ayda lâzım gelen ecr-i mislimi müvekkile-i mûmâ-ileyhâdan taleb ve da‘vâ eylediğimde vekîl-i merkūm Mehmed Efendi cevâbında müvekkilem mûmâ-ileyhânın cihât-ı mezkûreden ancak sana deyni bin otuz altı buçuk guruş olmağla meblağ-ı mezkûru işbu târîh-i i‘lâmdan on altı ay mukaddem zikr olunan Bahçekapısı’nda vâki‘ menzilinde huzûr-ı Müslimînde tamâmen edâ ve teslîm etmiş idi deyü eylediği def‘ini mezbûr Mehmed Emin ve ziyâde müdde‘âsını vekîl-i mezbûr Mehmed Efendi’den her biri inkârından mâ‘adâ vekîl-i mezbûr husûs-ı mezkûra ve sâire müte‘allika âmme-i da‘vâdan müvekkilem mûmâ-ileyhânın zimmetini ibrâ etmişdin deyü müdde‘î-i mezbûrun ziyâde müdde‘âsını bi’l-vekâle def‘ edip [64b] beynlerinde ba‘de vukū‘i’l-münâza‘a müdde‘î-i mezbûr Mehmed Emin da‘vâ-yı mezkûresinden vekîl-i mezbûr ile bin guruş bedel-i makbûza ba‘de akdi’l-musâlaha ve’l-kabûl mâ‘adâ müdde‘âsına ve Üsküdarî Aziz Mahmud Efendi Vakfı’ndan Bahçekapısı dâhilinde Hobyar mahallesinde vâki‘ ma‘lûmü’l-hudûd ve’l-müştemilât bi’l-icâreteyn tasarrufumda olup müvekkile-i mûmâ-ileyhâya bin guruş bedel-i makbûz mukābelesinde hüsn-i rızâ ve ihtiyârım ile bâ-izn-i mütevellî fâriğ olduğum bir birine muttasıl iki aded derzi ve kürkçü dükkânlarına ve beynimizde ma‘lûm mukaddemâ sâlifü’z-zikr menzil binâsı için kendi malımdan harc ü sarf eylediğim ma‘lûmü’l-mikdâr masrûfatıma ve ma‘lûmen ve mechûlen cemî‘ hukūk-ı sâireye müte‘allika âmme-i de‘âvî ve mutâlebâtdan müvekkile-i mûmâ-ileyhâ Âişe Hanım’ın zimmetini ibrâ-i âm ile ibrâ ve iskāt eylediğinde vekîl-i merkūm Mehmed Efendi dahi müvekkile-i mûmâ-ileyhânın malından bedel-i sulh olmak üzere bin guruş ve bedel-i ferâğ olmak üzere bin guruş ki cem‘an müdde‘î-i mezbûra medfû‘u olan iki bi guruşa ve müvekkile-i mûmâ-ileyhânın eşyâ-i memlûkesinden olup tarafından vekâleten âhara bey‘ ve semenlerini müvekkile-i mûmâ-ileyhâya teslîm eylediği halı ve cevâhir ve eşyâ-i sâir ve evânî-i sîmiye ve bir bâb kiremidhâne esmânına ve kezâlik sâir bi’l-cümle hukūk-ı ma‘lûme ve mechûleye müte‘allika âmme-i de‘âvî ve mutâlebâtdan müvekkile-i mûmâ-ileyhâya izâfetle merkūm Mehmed Efendi’nin zimmetini ibrâ-i âmm-ı kātı‘u’n-nizâ‘la ibrâ ve iskāt edip ve tarafeynden her biri ber-minvâl-i muharrer âharın bi’l-asâle ve bi’l-vekâle ibrâsını kabûlle külliyen kat‘-ı nizâ‘ ettikleri huzûr-ı âlîlerine i‘lâm olundu.<br><br>Fî 13 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42431"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42433"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b281"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o552"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>