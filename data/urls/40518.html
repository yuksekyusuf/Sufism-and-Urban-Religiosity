﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 277<br>Hüküm no: 239<br>Orijinal metin no: [35a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Üskübî mahallesinde Rahime Hatun Vakfı’na ait odanın, kiracısı Duka v. Yani tarafından terzihaneye dönüştürülmesi üzerine Müslüman birisine devredilmesine karar verildiği</b><br><br>Zikri âtî husûsun mahallinde istimâ‘ ve fasl ü hasmına muvakkı‘-ı sadr-ı kitâb tûbâ lehü ve hüsnü-meâb hazretlerine buyuruldu-i şerîf vârid olmağla hâkim-i mûmâ-ileyh esbağallâhü ni‘amehû aleyh dahi mahmiye-i İstanbul’da Ayasofya-i kebîr Câmi‘-i şerîfi kurbünde Üskübi mahallesinde vâki‘ câmi‘-i şerîfe varıp akd-i meclis-i şer‘-i hatîr etdikde mahalle-i mezbûre sükkânından olup Üskübi Câmi‘-i şerîfi imâmı olan Mehmed Efendi b. Mehmed ve mahalle-i mezbûre sükkânından el-Hâc Hasan b. Sevindik ve Mehmed Efendi b. Ali ve el-Hâc Veli b. Hüsameddin el-bevvâb ve Ahmed Efendi b. Yahya ve Mehmed Efendi b. Musa ve Ramazan Bey b. İbrahim el-bevvâb ve Mustafa Dede b. Abdürrahim ve Mehmed b. Yusuf ve Mehmed Çelebi b. Rıdvan ve Ahmed b. Hamza ve Hasan b. Hızır ve Mehmed Dede b. Receb el-kayyûm meclis-i ma‘kūd-ı mezbûrda hayyât tâifesinden Duka v. Yani nâm zimmî muvâcehesinde merhûm Rahime Hâtun Evkāfı câbîsi olup evkāf-ı mezbûre mütevellîsi tarafından kāimmakām olan Ali Beşe b. Bahşi mahzarında herbiri merkūm Duka üzerine hasbî da‘vâ ve takrîr-i kelâm edip vakf-ı mezbûrdan olan müte’ehhilîn odalarından olup mahalle-i mezbûrede vâki‘ bir tarafdan Gülistan bt. Abdullah tasarrufunda olan vakıf odaya ve bir tarafdan Şâkire bt. Abdullah nâm hâtun tasarrufunda olan vakıf odaya ve bir tarafdan tarîk-ı âmma ve bir tarafdan tarîk-ı hâssa müntehî olup bir fevkānî odayı ve tahtında bir bâb attâr dükkânını ve havluyu müştemil olan oda ma‘rifet-i mütevellî ile icâre-i mu‘accele ve beher mâh doksan üç akçe icâre-i müeccele ile Ahmed Çelebi b. ( ) nâm kimesnenin tasarrufunda olmağla merkūm Ahmed Çelebi oda-i mezkûreyi izn-i mütevellî ile merkūm Duka’ya otuz bir bin akçe bedel mukābilesinde ferâğ ve teslîm edip merkūm Duka tefevvüz ve tesellüm edip oda-i mezkûreyi terziler kârhânesi edip içinde kefere iskân etmekle mahalle-i mezbûre kadîmî Müslimîn mahallesi olmağla taklîl-i cemâ‘ate bâ‘is olduğundan mâ‘adâ içinde âyîn-i küfrü icrâlarından Müslimîn müte’ezzîler olduğundan gayrı oda-i mezbûrenin sokak kapısı vakf-ı mezbûrdan olan müte’ehhilîn odalarının tarîk-ı hâssında vâki‘ olmağla içlerinde sâkin olan Müslimînin ehl ü ıyâlleri mesâlihleri için biribirlerine varıp gelmeğe küllî mütezaccir eder suâl olunup oda-i mezkûreyi ehl-i İslâmdan birine ferâğına merkūm Duka’ya savb-ı şer‘den tenbîh olunması matlûbumdur dediklerinde gıbbe’s-suâl merkūm Duka cevâbında oda-i mezkûre Müslimîn mahallesinde vâki‘ olup icâre-i mu‘accele ve icâre-i müeccele-i mezkûre ile merkūm Ahmed Çelebi’nin tasarrufunda olmağla merkūm Ahmed Çelebi oda-yı mezkûreyi ma‘rifet-i mütevellî ile iştirâk-ı seviyy üzere bedel-i mezkûr mukābilesinde benim ile gāib ani’l-meclis Kostanti v. Yorgaki nâm zimmîye ferâğ ve tefvîz edip biz dahi tefevvüz ve kabûl ve tesellüm eyledik deyu oda-i mezkûra dâhil-i tasarrufları oluncaya değin Müslimîn sâkinler olugeldiğine ve sokak kapısı vech-i meşrûh üzere evkāf-ı mezbûreden müte’ehhilîn odalarının tarîk-ı hâslarından vâki‘ olduğuna tav‘an i‘tirâfından sonra ahâlî-i mezbûre merkūm Duka’nın mutasarrıf olduğu oda-i mezkûrenin üzerine varılmasın iltimâs eylediklerinde hâkim-i mûmâ-ileyh esbağallâhü ni‘amehû aleyh hazretleri dahi üzerine varıp mu‘âyene ve müşâhede eyledikde fi’l-hakīka oda-i mezkûrenin kapısı tarîk-ı hâssında vâki‘ olduğu mütehakkık olup vücûh-ı şettâ ile merkūm Duka’nın oda-i mezkûreden ihrâcı şer‘an lâzım gelmekle merkūm Duka’ya oda-i mezkûreyi bir Müslime ferâğ ve hurûcuna tenbîh birle mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâdis min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Ahmed Çavuş b. Ali, Osman Beşe b. Sevindik, Mustafa Efendi b. İsmail, Mehmed Efendi b. Abdullah, Murad Bey b. Mehmed, İbrahim Bey b. Abdullah ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40517"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40519"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b277"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o878"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>