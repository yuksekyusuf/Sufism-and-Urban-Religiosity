﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 106<br>Hüküm no: 55<br>Orijinal metin no: [7a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Zâhide Hatun bt. Abdülbâki’nin miras kalan menzilini diğer mirasçı Ayşe Hatun’a kiralaması</b><br><br>Husûs-ı âti’l-beyânın mahallinde ketb u tahrîri için sâdır olan fermân-ı âlîye imtisâlen-leh bu fakīr hâssa mi‘mârlarından Mehmed Halîfe b. Abdullah ile Dârü’l-hilâfeti’l-aliyye Kostantıniyye el-mahmiyye’de Muhsine Hâtun mahallesinde vâki‘ menzil-i âti’z-zikrin üzerine varıp zeyl-i rakīmde isimleri terkīm olunan müslimîn huzûrunda akd-i meclis-i şer‘-i şerîf olundukda mahalle-i mezbûr sükkânından olup medîne-i Manisa kadısı iken vedâ‘-ı âlem-i fânî ve azm-i gülşen-i bekā eden Halil Efendi b. Mehmed’in vârisi zevce-i metrûkesi Zâhide Hâtun bt. Abdülbâkī ile li ebeveyn karındaşı Ayşe Hâtun’a ve li eb kız karındaşi Emine Hâtun’a münhasıra ve mes’elesi bi tarîki’l-adl on altı sehimden olup sihâm-ı mezbûreden dört sehmi mezbûre Zâhide Hâtun’a ve dokuz sehmi mezbûr Ayşe Hâtun’a ve üç sehmi mezbûre Emine Hâtun’a isâbet eylediği mütehakkik oldukdan sonra zât[ını] ma‘rifet-i şer‘de ârifân fahrü’l-akrân el-Hâc Hamza Ağa b. Mahmud ve mahalle-i mezbûr imâmı Mehmed Efendi b. Sefer ta‘rîfleriyle mu‘arrefe mezbûre Ayşe Hâtun bt. Mehmed meclis-i ma‘kūd-ı mezbûrda, bâ‘isetü’l-vesîka mezbûre Zâhide Hâtun mahzarında bi’t-tav‘i’s-sâf ikrâr ve i‘tirâf edip mûrisimiz müteveffâ-yı mezbûr Halil Efendi’nin ile’l-vefât mülkü olup yine mahalle-i mezbûrede vâki‘ işbu bir tarafdan mezbûr Halil Efendi’nin vakfı olan müte’ehhilîn odaları ve bir tarafdan Sultan Hâtun vakfından mezbûr el-Hâc Hamza tasarrufunda olan menzil ve bir tarafdan mezbûre Ayşe Hâtun mülkü ve bir tarafdan yine mezbûr el-Hâc Hamza mülkü ile mahdûd iki fevkānî ve iki bâb tahtânî odaları ve bir sofa ve bir matbah ve biri birleri üzerinde vâki‘ iki kebîr mahzenleri ve cüneyneyi müştemil arsa ve binâsı mülk on altı sehimden dokuz [sehmi] bana ve dört sehmi mezbûre Zâhide Hâtun’a ve üç sehmi mezbûre Emine Hâtun’a isâbet edip mezbûre Emine Hâtun kendiye isâbet eden üç sehim hissesine ve ben dahi dokuz sehim hissemden bir sehim hissemi mezbûre Zâhide Hâtun’a [7b] üç yüz yetmiş beş guruşa bey‘ etmekle menzil-i mezkûrûn nısfı benim ve nısf-ı âharı mezbûre Zâhide Hâtun’un mülkü olup menzil-i mezkûreyni de tansîf murâd ettiğimizde mi‘mâr-ı mezbûr mesâha ve tahmîn edip müntefe‘un-bih olmak üzre tansîfe imkân bu kadar deyû haber vermekle ben dahi menzil-i mezkûrda olan nısf hissemi mezbûre Zâhide Hâtun’un târih-i kitâbdan üç sene tamâmına değin beher şehr yüz yirmişer akçeye olmak üzre otuz altı şehrini dört bin üç yüz yirmi akçeye îcâr ettiğimde ol dahi minvâl-i muharrer üzre istîcâr ve kabûl eyledi dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’l-hâmis ve’l-ışrîn min Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: El-Hâc Mehmed b. İsa, Mehmed Halîfe b. Mustafa, Süleyman Ağa b. el-Hâc Mehmed, Mehmed Çelebi b. Mehmed, İsmail Çelebi b. Halil. </p>          <br><a title="Önceki sayfa" style="text-decoration:none" href="./ayrmetin.php?idno=2998"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3000"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b106"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o780"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>