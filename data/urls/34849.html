﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 243<br>Hüküm no: 196<br>Orijinal metin no: [78-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tönbekici Abdurrahman Ağa’ya ait yağcı dükkânı gediğini vârislerinin Hüseyin Ağa’ya sattıktan sonra Hüseyin Ağa’nın da vârislerden İsmail Efendi’ye sattığı</b><br><br>Yağcı bakkāl<br><br>[Ma‘rûz]<br><br>İstanbul’da Süleymaniye Câmi‘-i şerîfi civârında Timurtaş mahallesinde sâkin iken bundan akdem fevt olan Tönbekici el-Hâc Abdurrahman Ağa b. el-Hâc İsmail’in verâseti zevce-i menkûha-i metrûkesi Rukiye Hanım bt. Halil ile zevce-i uhrâsı müteveffât diğer Rukiye Hatun’dan mütevellid sulbî kebîr oğlu İsmail Efendi ve ümm-i veledi müteveffât Gülizar Kadın’dan mütevellid sagīr oğlu İbrahim Halil ve zevce-i mezbûre Rukiye Hatun’dan mütevellideler kebîre kızları Rahime Hanım ve Fâtımatü’z-zehra Hanım ve ümm-i veledi müteveffât-ı mezbûreden mütevellide sagīre kızı Safiye’ye ba‘de’l-inhisâr sagīrân-ı mezbûrân İbrahim Halil ve Safiye’nin li-ebin er karındaşları ve tesviye-i emrlerine bâ-hüccet-i şer‘iye vasîyy-i mansûbları mezbûr İsmail Efendi ile zâtları mu‘arrefeler olan mezbûrât Rukiye ve Rahime Hanım ve Fâtımatü’z-zehra Hanım meclis-i şer‘-i münîrde es-Seyyid el-Hâc Hüseyin Ağa b. es-Seyyid İsmail muvâcehesinde her biri bi’l-asâle ve bi’l-vesâye takrîr-i kelâm edip bâ-irâde-i seniyye Hazîne-i Evkāf-ı Haremeyn-i Muhteremeyn tarafından idâre olunan evkāfdan İstanbul’da Ayasofya-i Kebîr Câmi‘-i şerîfi vakfı müsakkafâtından İstanbul’da Balkapanı kurbünde vâki‘ Hatîboğlu dükkânı demekle arîf ma‘lûmü’l-hudûd bir bâb vakıf yağcı bakkāl dükkânı derûnunda mevcûde beyne’l-esnâf gedik ta‘bîr olunur mûrisimiz müteveffâ-yı mezbûr el-Hâc Abdurrahman Ağa’nın hayatında ile’l-vefât bâ-hüccet-i şer‘iye müstakıllen yedinde mülk ve hakkı ve ba‘de vefâtihî bizimle sagīrân-ı mezbûrâna mevrûs olan mülk âlât-ı lâzıme-i ma‘lûme münâdî yediyle sûk-ı sultânî ve mecma‘-ı nâs olan mahallerde nidâ ve müzâyede olunup yirmi bin beş yüz guruşda mezbûr es-Seyyid el-Hâc Hüseyin Ağa üzerinde karâr ve ziyâde ile tâlib-i âharı zuhûr etmeyip ve meblağ-ı merkūm âlât-ı lâzıme-i mezkûrenin bedel-i misli idiği bî-garaz sikāt-ı Müslimîn ihbârlarıyla zâhir ve mütehakkık oldukdan sonra biz âlât-ı gedik-i merkūmu tarafeynden bi’l-îcâb ve’l-kabûl bey‘-i kat‘î ve safka-i vâhide ile meblağ-ı mezkûr yirmi bin beş yüz guruşa mezbûr es-Seyyid el-Hâc Hüseyin Ağa’ya bi’l-asâle ve bi’l-vesâye bey‘ ü temlik ve teslîm eylediğimizde ol dahi ba‘de’l-iştirâ ve’t-temellük ve’t-tesellüm semeni olan meblağ-ı merkūm yirmi bin beş yüz guruşu dahi bize tamamen def‘ ü teslîm biz dahi yedinden tamamen bi’l-asâle <<ve bi’l-vekâle>> ve bi’l-vesâye ahz u kabz ve müteveffâ-yı mezbûrun defter-i kassâmına idhâl eyledik fîmâ-ba‘d âlât-ı gedik-i merkūm mezbûr es-Seyyid el-Hâc Hüseyin Ağa’nın mülk-i müşterâsı olup bizimle sagīrân-ı mezbûrânın aslâ ve kat‘a alâka ve medhalimiz kalmamağla mebî‘-i mezkûrun tağrîr ve gabnine müte‘allika âmme-i da‘vâdan dahi tarafeynden her birimiz âharın zimmetini ancak bi’l-asâle ibrâ ve iskāt ve her birimiz ber-vech-i muharrer âharın ibrâsını asâleten kabûl eyledik deyü ba‘de’l-ikrâr ve’t-tasdîk mezbûr es-Seyyid el-Hâc Hüseyin Ağa meclis-i hatîrde bâ‘isü’l-i‘lâm mezbûr İsmail Efendi muvâcehesinde takrîr-i kelâm edip ben dahi ânifen şirâen mâlik olduğum âlât-ı lâzıme-i mezkûreyi tarafeynden bi’l-îcâb ve’l-kabûl bâtten ve sahîhan safka-i vâhide ile kezâlik yirmi bin beş yüz guruş semen-i makbûza mezbûr İsmail Efendi’ye bey‘ ü temlik ve teslîm ol dahi iştirâ ve temellük ve tesellüm ve kabz ü kabûl etmeğin ba‘de’l-yevm âlât-ı gedik-i merkūm mezbûr İsmail Efendi’nin hakk-ı mahzı ve hakk-ı sırfı olup benim aslâ ve kat‘a alâka ve medhalim kalmamışdır dediğini mezbûr İsmail Efendi tasdîk ve şurût-ı nizâm-ı müstahsene mûcebince yedine Evkāf-ı Haremeyn-i Muhteremeyn tarafından bir kıt‘a temessük i‘tâsını istid‘â eylediğini <<huzûr-ı>> İstanbul Mahkemesi’nden huzûr-ı [âlîlerine i‘lâm olundu]<br><br>Fî 22 M sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34848"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34850"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b243"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o612"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>