﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 163 Numaralı Sicil (H. 1147-1149 / M. 1734-1736)<br>cilt: 67,&nbsp;sayfa: 271<br>Hüküm no: 205<br>Orijinal metin no: [70b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Beşe b. Hasan’ın, Halil Beşe b. Hızır’ın varisi olduğuna hükmolunduğu</b><br><br>Medîne-i hazret-i Ebî Eyüb-i Ensârî -aleyhi rahmetü Rabbihi’l-Bârî-de İslâm Bey mahallesinde sâkin iken bundan akdem vefât eden Halil Beşe b. Hızır’ın ber-vech-i âtî ve hasran vârisi olduğunu iddi‘â eden işbu râfi‘u’l-kitâb Ahmed Beşe b. Hasan meclis-i şer‘-i şerîf-i enverde müteveffâ-yı mezbûrun er karındaşı kızı Emine bt. İsmail nâm sagīrenin tesviye-i umûruna kıbel-i şer‘den mansûb vasîsi olup zî-rahm cihetinden vârisi olmak zu‘muyla tereke-i müteveffâ-yı mezbûra bi-gayr-ı hakkın vaz‘-ı yed eden üvey babası Yusuf b. Abdullah mahzarında üzerine da‘vâ ve takrîr-i kelâm edüp <<tereke-i>> müteveffâ-yı mezbûr Halil’in babası Hızır ile benim babam Hasan li-ebeveyn karındaşlar olup babaları ismi Kara Hızır ve dedeleri ismi Abdullah ve anaları ismi Râziye ve maskat-ı re’sleri vilâyet-i Anadolu’da Ginolu kazâsına tâbi‘ Sürdivan nâm karyeden olup ve müteveffâ-yı mezbûrun ben asabe-i nesebiye cihetinden vârisi olup benden gayri terekesine müstahıkk-ı âhar yoğiken vasîyy-i mezbûr Yusuf Çelebi tereke-i müteveffâ-yı mezbûra bi-gayr-ı hakkın vaz‘-ı yed eder; suâl olunup kasr-ı yedine tenbîh olunmak matlûbumdur dedikde gıbbe’s-suâl vasîyy-i mezbûr cevâbında tereke-i müteveffâ-yı mezbûra vaz‘-ı yedini ikrâr lâkin müdde‘î-i mezbûrun ber-vech-i muharrer vâris olduğunu inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden medîne-i mezbûrede İskele-i Kebîr’de sâkin Mehmed Beşe b. Ali ve Abdullah Beşe b. Hasan nâm kimesneler li-ecli[71a]’ş-şehâde meclis-i şer‘a hâzırân olup isre’l-istişhâd, fi’l-hakīka müteveffâ-yı mezbûr Halil’in babası Hızır ile işbu müdde‘î-i mezbûr Ahmed’in babası Hasan ile li-ebeveyn karındaşlar olup babaları ismi Kara Hızır ve dedeleri ismi Abdullah ve maskat-ı re’sleri vilâyet-i Anadolu’da Ginolu kazâsına tâbi‘ Sürdivan nâm karyeden olup müdde‘î-i mezbûr Ahmed Beşe asabe-i nesebiye cihetinden vârisi olup terekesine <<müstahıkk-ı âhar>> mezbûr Ahmed’den gayri müstahıkk-ı âhar olduğu ma‘lûmumuz değildir; biz bu husûsa bu vech üzere şâhidleriz; şehâdet dahi ederiz deyü her biri edâ-i şehâdet-i şer‘iye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle müdde‘î-i mezbûrun verâsetine ba‘de’l-hükm mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâlis ve’l-işrîn min-Şevvali’l-mükerrem li-seneti semân ve erba‘în ve miete ve elf.<br><br>Şuhûdü’l-hâl: el-Hâc Mehmed b. İbrahim, Mustafa Beşe b. Abdurrahman, Mehmed Beşe b. Mustafa, Mustafa Efendi b. Hüseyin, Ahmed Efendi b. Mustafa, es-Seyyid Mehmed b. es-Seyyid Mustafa, İbrahim Çelebi b. Ömer, Abdullah Çelebi b. Abdurrahman, Abdullah Çelebi b. ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=16575"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16577"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp163&bsm=eyp163b271"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp163&bsm=eyp163o333"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>