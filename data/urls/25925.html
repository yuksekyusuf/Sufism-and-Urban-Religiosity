﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 849<br>Hüküm no: 1038<br>Orijinal metin no: [145a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İlmî Mustafa Efendi b. İbrahim Efendi’nin bazı emlakı ile bir atını Derviş Mehmed Bey’e satıp bir tarlasınının da kullanım hakkını devrettiği</b><br><br>Husûs-ı âti’l-beyânın mahâllinde tahrîri iltimâs olunmağın savb-ı şer‘den Mevlânâ Mustafa Efendi b. Ahmed irsâl olunup ol dahi mahmiye-i İstanbul’da Monla Hüsrev mahallesinde vâki‘ Bostancıbaşı Sarayı’na varıp zeyl-i rakīmde esâmîleri mastûr Müslimîn huzûrunda akd-i meclis-i şer‘-i kavîm eyledikde Vilâyet-i Anadolu’da İznik kasabasında Sermahfil mahallesinde sâkin umdetü’l-müderrisîni’l-kirâm İlmî el-Hâc Mustafa Efendi b. İbrahim Efendi tarafından husûs-ı âti’z-zikri ikrâra vekîl olup İbrahim Çelebi b. Süleyman ve Ali Bey b. Mustafa şehâdetleri ile şer‘an vekâleti sâbite olan Pîrî b. Hasan Efendi meclis-i mezbûrde işbu kitâbın sahibi fahrü’l-emâcid ve’l-akrân Derviş Mehmed Bey b. Süleyman mahzarında bi’l-vekâle ikrâr ve takrîr-i kelâm edip akd-i âtî sudûruna değin babası ve müvekkilimin silk-i mülkünde ve taht-ı tasarrufunda olup kasaba-i mezbûrede imâret karşısında vâki‘ bir tarafdan Tekezâde hamamı ile Solak kârhânesine ve bir tarafdan Akbaba Mektebi’ne ve iki tarafdan tarîk-i âmma müntehî ve mahdûd bir bâb arpacı dükkânını ve bir çini kârhâne arsasıyla bir bâb çini kârhânesini müştemil mülkümü mûmâ-ileyh Derviş Mehmed Bey’e otuz sekiz bin sekiz yüz seksen bir akçeye ve bir re’s al aygır atını dahi mûmâ-ileyhe otuz bin akçeye ve yine kasaba-i mezbûre kazasına tâbi‘ Moraga nâm karyede Hasbeyli sınırında vâki‘ lede’l-ahâlî ve’l-cîrân ma‘lûmü’l-hudûd bir harâbe oda arsası ile eşcâr-ı müsmire-i mütenevvi‘ayı hâvî mülk zeytin bahçesini mûmâ-ileyhe yetmiş bin akçeye ki cem‘an emlâk-i mezbûre ile at-ı mezbûru bi’s-safakat yüz otuz sekiz bin seksen bir akçeye bâtten bey‘ ol dahi minvâl-i muharrer üzere iştirâ ve kabûl eyledikden sonra yine karye-i mezbûre Moraga’da zikrolunan Hasbeyli sınırında Kaldırımaltı nâm mahâlde vâki‘ babam ve müvekkilimin taht-ı tasarrufunda olup tahmînen altmış dönüm bir kıt‘a tarlasının hakk-ı tasarrufunu sahib-i arz ma‘rifetiyle mezbûr Derviş Mehmed Bey’e otuz üç bin akçeye ferâğ ve tefvîz ol dahi minvâl-i muharrer üzere tefevvüz ve kabûl edip cem‘ân semen-i mezkûr yüz otuz sekiz bin sekiz yüz seksen bir akçe ile bedel-i tefvîz olan otuz üç bin akçeyi bi’t-tamam ve’l-kemâl babam mezbûr el-Hâc Mustafa Efendi merkūm Derviş Mehmed yedinden alıp kabz edip emlâk-i mezbûre ile tarla-yı mezkûru mahallerinden kabz ve tasarrufa mezbûr Derviş Mehmed Bey’i taslît eyledim ba‘de’l-yevm emlâk-i mezbûre ve bir re’s at ve tarla-yı merkūmda alâka ve medhali kalmadı dedikde gıbbe’t-tasdîkı’ş-şer‘î mevlânâ-yı mezbûr vâki‘ hâli mahâllinde tahrîr ba‘dehû ma‘an irsâl olunan Ali Bey b. Mehmed ile meclis-i şer‘a gelip alâ-vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâlis ve’l-işrîn min-Zilhicceti’ş-şerîfe li-sene 1072<br><br>Şuhûdü’l-hâl: es-Seyyid Lütfullah Efendi b. Nurullah el-imâm-ı Yusuf Paşa, Mustafa Efendi el-müezzin-i Yusuf Paşa, el-Hâc Şaban Efendi b. Hasan, Mehmed Beşe b. Mumcu Ahmed, Abdullah Efendi, Kethudâ Pîrî Mehmed, Mehmed Ağa b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=25924"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25926"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b849"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o921"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>