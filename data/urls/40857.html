﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 549<br>Hüküm no: 578<br>Orijinal metin no: [84b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun bt. Ebubekir’in Mustafa Ağa b. Osman’dan iki yüz kırk bin akçe alacağı olduğu ve alacağını tahsil etmek üzere Mustafa Bey b. Hasan’ı vekil tayin ettiği</b><br><br>Mahmiye-i İstanbul’da Horhorçeşme kurbünde sâkin iken maktûlen vefât eden Mahmud Ağa b. Mehmed’in vâlidesi olup hâlâ Bosna Eyaleti’nde vâki‘ Payiçe Kal‘ası’nda sâkine olan Âişe Hâtun bt. Ebîbekir tarafından meblağ-ı âtî[yi] kabza vekâlet iddia eden Mustafa Bey b. Hasan meclis-i şer‘-i hatîrde Bosna serhaddi kılâ‘ından Banaluka kazâsına tâbi‘ Gravişka nâm kal‘a ağalarından Mustafa Ağa b. Osman mahzarında üzerine takrîr-i da‘vâ edip merkūm Mustafa Ağa târih-i kitâb senesi Saferi evâhirinde müvekkilem merkūme Âişe Hâtun yedinden ve malından her kîsesi kırkar bin akçe olmak üzere altı kîsede cem‘an iki yük kırk bin râyic [fi’l]-vakt akçeyi ikrâz ve kabz ve masârıfına sarf [ve] istihlâk edip zimmetinde deyn olmakla meblağ-ı mezbûru mezbûr Mustafa Ağa’dan taleb ve ahza ve kendüye îsâle ve husûmet ve redd-i cevâba tarafından beni vekîl ve menâbına nâib nasb ü tâyin eyledikde ben dahi vekâlet-i mezbûreyi kabûl ve hizmet-i lâzımesin edâya müte‘ahhid olduğum ecilden meblağ-ı merkūm iki yük kırk bin akçeyi merkūm Mustafa Ağa ta‘annüd edip meblağ-ı mezbûru bana teslîmden imtinâ‘ eder suâl olunup alıverilmesini taleb ederim dedikde gıbbe’s-suâl merkūm Mustafa Ağa cevâbında fi’l-hakīka müvekkile-i mezbûre Âişe Hâtun’un zimmetimde vech-i meşrûh üzere ehet-i karz-ı şer‘îden iki yük kırk bin râyic [fi’l]-vakt akçe hakkı vardır deyu merkūme Âişe Hâtun’dan meblağ-ı mezbûru iktirâz ve kabz ve istihlâkle zimmetinde deyn olduğuna tav‘an i‘tirâf edip lâkin merkūm Mustafa Bey’in vekâleti inkârından mâ‘adâ meblağ-ı mezbûru merkūme Âişe Hâtun bana târih-i mezkûrdan bir sene tamâmına değin te’cîl eylemişdir hâlâ ecel-i mezkûrun hulûlüne altmış gün dahi kalmışdır deyu da‘vâ-yı def‘ eyledikde karzda ecel sahîh olmamağla merkūm Mustafa Ağa[’nın] def‘i sahîh olmadığı ecilden mezkûr Mustafa Bey’den vekâlet-i meşrûhasını mübeyyine beyyine [taleb] olundukda Ayasofya şeyhi olan eş-Şeyh Osman Efendi etbâ‘ından Mustafa Çelebi b. Ali ve Murad Çelebi b. Osman Çavuş ve muvakkatan Mostar kādısı olup Payiçe Kal‘ası sükkânından olan Fazlullah Efendi b. Mustafa ve mahmiye-i mezbûrede el-Hâc Bayram mahallesinde sâkin el-Hâc İsmail b. Ali nâm kimesneler li-ecli’ş-şehâde meclis-i şer‘a hâzırûn olup gıbbe’l-istişhâd herbiri münkir-i merkūm Mustafa Ağa mahzarında şehâdet edip fi’l-hakīka müteveffâ-yı mezbûr Mahmud Ağa’nın vâlidesi olup hâlâ kal‘a-i mezbûrede sâkine olan mezkûre Âişe Hâtun bt. Ebîbekir bizim huzûrumuzda merkūm Mustafa Bey’i zimmetinde olan cihet-i karz-ı şer‘îden mezkûr Mustafa Ağa zimmetinde olan meblağ-ı mezbûr iki yük kırk bin akçe hakkını taleb ve ahza ve kendüye îsâle ve cem‘iyetde vukū‘ bulan husûmet ve redd-i cevâba vekîl ve menâbına nâib nasb ve ta‘yîn eyledikde merkūm Mustafa Ağa dahi vekâlet-i mezbûreyi kabûl ve hizmet-i lâzımesini edâya müte‘ahhid olmakla hâlâ merkūm Mustafa Ağa’nın teslîmi vâcibdir biz bu husûsa şâhidleriz şehâdet dahi ederiz deyu edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra şehâdet-i mezkûre mûcebince merkūm Mustafa Bey’in vekâletine ba‘de’l-hükm meblağ-ı mezbûr vekîl-i merkūm Mustafa Bey’e edâ ile merkūm Mustafa Ağa üzerine lâzım olunup mâ-hüve’l-vâki‘ bi’t-taleb ketb olundu.<br><br>Fî 15 Zilhicce li-sene 1067.<br><br>Şühûdü’l-hâl: Osman Beşe b. Sevindik, Süleyman Bey b. Hasan, Ali Beşe er-râcil, İbrahim b. Ömer, Mehmed Efendi b. Veli, İsmail Çelebi b. ( ), Mehmed b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=40856"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40858"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b549"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o828"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>