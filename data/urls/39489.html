﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 206<br>Hüküm no: 197<br>Orijinal metin no: [39a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden Mustafa b. Abdullah’ın terekesinin vârisleri arasında taksîm ve hisse satış işlemlerinin yapıldığı</b><br><br>Bundan akdem mahmiye-i Galata muzâfâtından Boğazkesen kalesi hâricinde olan mahallâttan el-Hâc Kemal mahallesinde müteveffâ olan Mustafa b. Abdullah nâm kimesnenin sulbiye kızı olup mezbûr Mustafa’dan sonra müteveffât olan Âişe bt. Mustafa nâm hatunun sadrî oğlu ve hasren vârisi olan Mehmed nâm müteveffânın sulbiye kızı ve hasren vârisesi olan Fâtıma nâm hatun ve yine müteveffâ-yı mesfûr Mustafa’nın diğer sulbiye kızı olup merkūm Mustafa’dan sonra müteveffât olan Fâtıma bt. Mustafa nâm hatunun sadriye kızı ve hasren vârisesi olan Âişe bt. Mustafa nâm hatun Dîvân-ı âlî -dâme mahfûfen bi’l-me‘âlîde- mahfil-i şer‘-i hatîrde mukaddemâ kāimmakām-ı sadrıazam olup müteveffâ olan merhûm ve mağfûrun leh vezîr-i mükerrem Mustafa Paşa’nın sulbî sagīr oğlu Mahmud Bey’in vasiyy-i şer‘îsi olup âti’z-zikr olan bahçeye bi’l-vesâye vâzı‘u’l-yed olduğu nehc-i şer‘î üzere sâbit olan fahrü’l-eşbâh Halil Ağa mahzarında üzerine her biri takrîr-i da‘vâ edip hâlâ vasiyy-i mersûmun yedinde olup zikr olunan Boğazkesen kalesinde vâkı‘ bir tarafı tarîk-i âm ve bir tarafı sâhil-i deryâya ve tarafeyni müşârun-ileyh Mehmed Bey’in bahçesine müntehî ve eşcâr-ı müsmire ve gayr-i müsmireyi muhtevî olan bir bahçe ceddimiz merkūm Mustafa’nın mülkü olup ba‘de vefâtihi verâseti oğlu Hüseyin’e ve kızları merkūmetân Âişe ve Fâtıma’ya münhasıra olmağla ber-fehvâ-yı li’z-zekeri mislü hazzi’l-ünseyeyn dört sehimden iki sehmi merkūm Hüseyin’e ve birer sehmi mezkûretân Âişe ve Fâtıma’ya intikāl edip ba‘dehû mersûmetân Âişe ve Fâtıma dahi müteveffât olmağla zikr olunan birer sehm her birimize intikāl etmiş iken vasiyy-i mezbûr cümlesine vaz‘-ı yed eder dört sehimden birer sehm hisse-i şer‘iyyemizden kasr-ı yedine tenbîh olunmak taleb ederiz dediklerinde gıbbe’s-suâl vasiyy-i müşârun-ileyh cevâb verip fi’l-vâkı‘ zikr olunan bahçe ber-vech-i meşrûh merkūmûn Hüseyin ve Âişe ve Fâtıma’ya babaları mesfûr Mustafa’dan alâ-vechi’l-inhisâr intikāl edip lâkin mezkûrûn Hüseyin ve Âişe ve Fâtıma zikr olunan bahçeyi bundan mukaddem bin on dokuz senesinde müşârun-ileyh vezîr-i mükerrem Mustafa Paşa hazretlerine yirmi bin fıddî akçeye bey‘ edip onlar dahi mahdûm-ı mükerremleri merkūm Mahmud Bey’in malıyla mersûm içün iştirâ edip def‘-i semen-i merkūm ettikden sonra mezbûrlar dahi semen-i mezkûru vezîr-i müşârun-ileyh yedinden alıp kabz edip ber-fehvâ-yı li’z-zekeri mislü hazzi’l-ünseyeyn beynlerinde taksîm edip hüccet-i şer‘iyye vermişlerdir deyü kelimât-ı meşrûhasına mutâbıka ve nehc-i muharrer üzere bey‘ ve kabz-ı semeni nâtıka târîh-i mersûm ile müverraha ve ol târîhde kal‘a-i mezbûrede nâibü’ş-şer‘ olan Mevlânâ Mustafa b. Ahmed’in hat ve hâtemini müştemile hüccet-i şer‘iyye ibrâz eyledikde gıbbe’l-inkâr ve akībe’l-istişhâd zeyl-i hüccet-i mezbûrede isimleri mastûr olan ahrâr-ı Müslimînden Mevlânâ Salih Efendi b. Bahşi ve Mustafa b. Hasan ve Üstâd Mustafa b. Abdullah ve harâʼir-i nisvândan Hatice bt. Abdullah ve Fâtıma bt. Abdullah ve Emine bt. Abdullah li-ecli’ş-şehâde hâzırûn olup istişhâd olunduklarında fi’l-vâkı‘ târîh-i mezbûrda merkūmûn Hüseyin ve Âişe ve Fâtıma babaları mesfûr Mustafa’dan alâ-tarîki’l-inhisâr kendülere intikāl edip hudûd-ı mezkûre ile mahdûd olan mezkûr bahçeyi vezîr-i müşârun-ileyh Mustafa Paşa hazretlerine bizim huzûrumuzda yirmi bin fıddî akçeye bey‘ edip onlar dahi mahdûm-ı mükerremleri müşârun-ileyh Mahmud Bey’in malıyla mezbûr içün iştirâ edip semen-i mezbûru def‘ u teslîm edip merkūmûn Hüseyin ve Âişe ve Fâtıma dahi alıp kabz eylediler bu husûsa şâhidleriz şehâdet dahi ederiz deyü edâ-yı şehâdet-i şer‘iyye eylediklerinde gıbbe’ta‘dîl ve’t-tezkiye şehâdetleri makbûle olup mûcebiyle ketb olundu.<br><br>Tahrîren fî-evâsıtı şehri Ramazâni’l-mübârek li-sene selâse ve selâsîn ve elf.<br><br>Şuhûdü’l-hâl: Emîrü’l-ümerâʼi’l-kirâm Mehmed Paşa ed-defterî, Hasan Çavuş b. Abdullah, Hacı Abdi Çavuş, Yahya Bey b. Mehmed el-cündî, Mehmed b. Nasuh, Mahmud Bey b. Abdullah el-cündî, Piyale b. Abdullah, Mehmed Bey b. Beyzâde el-cündî ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39488"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39490"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b206"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o399"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>