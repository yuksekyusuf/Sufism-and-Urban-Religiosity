﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 385<br>Hüküm no: 468<br>Orijinal metin no: [87a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kendisini asarak intihar eden Afife’nin cenazesinin defni için eşi Ahmed Ağa’ya izin verilmesi</b><br><br>Mahmiye-i İstanbul’da Kepenkçi Sinan Efendi mahallesi sâkinlerinden Ahmed Ağa b. Ali nâm kimesne meclis-i şer‘-i şerîfde takrîr-i kelâm ve ta‘bîr ani’l-merâm edip târîh-i kitâbdan iki buçuk ay mukaddem sulbî oğlum Ebubekir Çelebi bi-irâdetillâhi’l-meliki’l-müte‘âl dâr-ı fenâdan dâr-ı bakāya irtihâl ve intikāl eylemeğin vâlidesi olan zevce-i menkûham Afife bt. Yusuf nâm hatunun eleminden aklına hiffet târiye olup gitdikçe müştedde olup mecnûne olmağla târîh-i kitâb gecesi mahalle-i mezbûrede vâki‘ menzilimin tavansız fevkānî odasının sakfının kirişine bir ip bağlayıp ayağı altına mum iskemlesini koyup ve üzerine biri biri üstüne iki yasdık koyup kendüyü salb eylemişdir. Hâlâ savb-ı şerî‘at-ı şerîfe-i garrâdan üzerine varılıp vâki‘ hâl keşif ve husûs-ı mezkûra vukūfu olan bî-garaz Müslimînden hakīkat-i hâl suâl olunup haberleri tahrîr ve hüccet olundukdan sonra müteveffât-ı mezbûreyi defne kıbel-i şer‘-i şerîfden bana izin verilmek matlûbumdur deyüp husûs-ı mezkûr için buyruldu-yı şerîf dahi ibrâz etmeğin imtisâlen-leh cânib-i şer‘-i celîl-i lâzımü’t-tebcîlden Mevlânâ Ömer Efendi b. İsmail irsâl olunup ol dahi zeyl-i rakīmde isimleri terkîm olunan Müslimîn ile üzerine varıp mahalle-i mezbûre sâkinelerinden Fâtıma bt. Mehmed ve Âişe bt. Ahmed nâm hatunlar müteveffât-ı mezbûreye nazar etdiklerinde boğazında vech-i mübeyyen üzere kendüyü salb eylediği ip eseri olduğunu haber verdiklerinden sonra müteveffât-ı mezbûrenin akrabâsından Mustafa Çelebi b. Ahmed Beşe ve mahalle-i mezbûre imâmı es-Seyyid Hasan Efendi b. Mustafa ve ahâlîsinden Sarı Demirci Mescid-i şerîfi imâmı Mehmed Efendi b. Hüseyin ve mahalle-i mezkûre müezzini es-Seyyid Cafer Efendi b. Ahmed ve el-Hâc Halil Ağa b. el-Hâc Mehmed ve el-Hâc İsa Ağa b. Ömer ve Berber Mehmed Beşe b. İsmail ve Bıçkıcı Üstâd Mustafa b. Mehmed ve Câmeşûycu Ahmed Beşe b. Şa‘bân ve Dülger Ahmed Beşe b. Habib ve zikr olunan Sarı Demirci müezzini Ahmed Çelebi b. Mehmed ve Berber Ali Beşe b. Süleyman ve Receb Çelebi b. Ahmed ve İbrahim Beşe b. Müstecab ve umdetü’l-emâcid ve’l-e‘âlî Mehmed Ağa b. Ali nâm kimesnelerden hakīkat-i hâl mevlânâ-yı mezbûr suâl eyledikde fi’l-hakīka müteveffât-ı mezbûrenin merkūm Ahmed Ağa’nın firâşından mütevellid sadrî oğlu Ebubekir Çelebi târîh-i kitâbdan iki buçuk ay mukaddem vefât etdikde eleminden müteveffât-ı mezbûrenin aklına hıffet târiye olup gitdikce müştedde olmağla mecnûne olup târîh-i kitâb gecesi vech-i meşrûh [üzere] kendüyü salb eyledi deyü Müslimîn-i mezkûrînden herbiri haber verdiklerini mevlânâ-yı mezbûr mahallinde tahrîr ba‘dehû ma‘an irsâl olunan Cafer Beşe b. Hüseyin ve Hüseyin b. Mustafa ile meclis-i şer‘-i hatîre gelip alâ-vukū‘ihi inhâ ve takrîr eylediklerinde müteveffât-ı mezbûreyi defne merkūm Ahmed Ağa’ya kıbel-i şer‘-i şerîfden izin verilmeğin mâ-hüve’l-vâki‘ bi’l-ibtigā ketb ü imlâ olundu.<br><br>Fî 28 Şa‘bâni’l-mu‘azzam sene 1081<br><br>Şuhûdü’l-hâl: Sefer Ağa b. Abdullah, Mehmed Çelebi b. Mustafa, el-Hâc İbrahim b. el-Hâc Halil, Hasan Dede b. Abdullah, Hasan Çelebi b. Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=2785"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2787"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b385"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o537"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>