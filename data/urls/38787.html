﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 356<br>Hüküm no: 407<br>Orijinal metin no: [67b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Burdur’un Karasekiz mahallesi halkından Hacı Süleyman’ın vakfiyesinin tescili</b><br><br>Vakfiye<br><br>Mâ-fîhi mine’l-vakfi ve’ş-şurûti cerâ indî alâ-vechi’l-mebsût ve hakemtü bi-sıhhatihî ve lüzûmihî fî-husûsihî ve umûmihî âlimen bi’l-hilâfi’l-cârî beyne’l-eimmeti’l-eslâf. Harrare el-fakīr Meşrebzâde zâdesi Ali Râif el-müvellâ bi-Mahkemeti Mahmud Paşa ufiye anhümâ<br><br>Elhamdülillâhillezî ce‘ale’s-sadakate’l-câriye sebeben li’n-necâti mine’n-nâri ve’s-salâtü ve’s-selâmü alâ Muhammedin şefî‘i’l-müznibîne fî-mevkıfi’l-haşri ve’l-karâr ve alâ-âlihi’n-nücebâ ve’l-ahyâr ve sahbihi’l-ebrâr. Ammâ ba‘d işbu kitâb-ı sıhhat nisâbın tahrîr ve imlâ ve tastîr ve inşâsına bâ‘is ü bâdî oldur ki:<br><br>Medîne-i Burdur mahallâtından Karasekiz mahallesi ahâlisinden sâhibü’l-hayrât ve’l-hasenât ve râgıbü’l-cenneti ve derecât el-Hâc Süleyman b. Ebîbekir b. Abdullah tarafından husûs-ı âti’l-beyânda ikrâr ve rücû‘ ve istirdâda vekîl olduğu el-Hâc Abdullah b. Ali ve İsmail b. Ali şehâdetleriyle ber-nehc-i şer‘î sâbit olan Abdulkādir b. Mustafa meclis-i şer‘-i şerîf-i enver ve mahfil-i dîn-i münîf-i ezherde zikri âtî vakfa li-ecli’t-tescîl ve’l-itmâmi emri’l-vakf mütevellî nasb ü ta‘yîn eylediği Mustafa Efendi b. Ömer mahzarında bi’l-vekâle ikrâr-ı sahîh-i şer‘î ve i‘tirâf-ı sarîh-i mer‘î edip müvekkilim mezbûr atyab-ı mâl ve ahsen-i menâlden ifrâz eylediğim yüz guruşu ve medîne-i mezbûre mahallâtından zikr olunan Karasekiz mahallesinde vâki‘ arsası merhûm Nurullah Çelebi Câmi‘-i şerîf vakfına senede bir guruş mukāta‘a-i kadîme ile bâ-temessük-i mütevellî taht-ı tasarrufumda ve üzerinde müceddeden mülk olmak üzere binâ ve ihdâs eylediğim bir dershâneyi hasbeten lillâhi’s-samed ve taleben li-merzâti Rabbihi’s-samed vakf-ı sahîh-i müebbed ve habs-i sarîh-i muhalled ile vakf ve habsedip şöyle şart eyledim ki, meblağ-ı mezbûr rehn-i kavî ve kefîl-i melî ile yâhûd ikisinden biri ile bâ-yed-i mütevellî onu on bir buçuk hesâbı üzere alâ-vechi’l-helâl istirbâh ve istiğlâl olunup hâsıl olan nemâsından Dershâne-i mezkûrede Şeyh Mehmed b. Mehmed haftada beş gün beher yevm ale’s-sabah ve ba‘de’l-asr talebe-i ulûma neşr-i ulûm edip ba‘dehû üç İhlâs ve Fâtiha kırâet edip benim ve cemî‘ müminîn ve müminâtın rûhlarına ihdâ eyleye ve beher sene on beş guruş vazîfe verile ve vakf-ı mezkûruma lâbis-i libâs-ı hayat oldukça kendim hasbî mütevellî olup ba‘de vefât evlâdım ve evlâd-ı evlâdım ve evlâd-ı evlâd-ı evlâdım batnen ba‘de batnin mütevellî ola. Ba‘de’l-inkırâzi’l-kül re’y-i hâkimü’ş-şer‘ ve ahâli-i mahalle ma‘rifetleriyle bir kimesne mütevellî ola ve şurût-ı mezkûreye ri‘âyet müte‘azzir olur ise vakf-ı mezkûr mutlakan fukarâ-yı Müslimîne meşrûta ola ve vakf-ı mezkûrun tebdîl ü tağyîri ve taklîl ü teksîri merreten ba‘de uhrâ yedimde ola deyü ta‘yîn-i şurût ve tebyîn-i kuyûd birle mevkūfu mütevellî-i merkūma bundan akdem mahâllinde teslîm, ol dahi ber-vech-i muharrer ahz ve emsâli gibi tasarruf eyledi dedikde gıbbe’t-tasdîki’ş-şer‘î vekîl-i merkūm mütevellî-i mezbûr ile kemâ-hüve’l-mastûri fi’l-kütübi’l-fıkhiyye müterâfi‘ân ve vakf-ı mezbûrdan bi’l-vekâle rücû‘ birle mevkūfu müvekkilim mezbûrun mülküne istirdâd ederim dedikde mütevellî-i merkūm dahi imtinâ‘ ile mütenâzi‘ân [müterâfi‘ân] olduklarında a‘lâ-yı kitâbi tevkī‘-i refî‘î ile tevşîh eden hâkim-i câsim ve’l-ecnâb lâ-zâle hükmühû câriyen bi’l-hakkı ve’s-savâb efendi hazretleri dahi cânib-i vakfı tercîh ile âlimen bi’l-hilâfi alâ-kavli men-yerâhu mine’l-eimmeti’l-eslâf vakf-ı mezkûrun sıhhatine ve lüzûmuna hükm-i sahîh ve kazâ-i sarîh-i mer‘î buyurmalarıyla vakf-ı mezbûr sahîh ve lâzım ve mütehattem oldu. “Femen beddelehû ba‘demâ semi‘ahû fe-innemâ ismühû alellezîne yübeddilûnehu innallâhe semî‘un alîm” ve ecrü’l-vâkıfı ale’l-hayyi’l-cevâdi’l-kerîm cerâ zâlik.<br><br>Ve hurrire fî-gurre-i Ş sene [1]242.<br><br>Şühûdü’l-hâl: Muhzır Emin Çelebi, Muhzır Ebûbekir Çelebi, Muhzır Ali Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=38786"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38788"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b356"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o504"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>