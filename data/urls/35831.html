﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 250<br>Hüküm no: 156<br>Orijinal metin no: [33a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Seyyid Hacı Hasan Ağa ve kız kardeşi Şerife Hadice Refi‘a Hanım’ın sahip oldukları berber dükkânı hisselerinin yarısını demirci esnâfından Hasan Ağa b. Ahmed’e satmaları</b><br><br>Berber gediği mübâya‘ası 11660 guruş<br><br>Âsitâne-i sa‘âdet âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin ikrâr-ı mülk ve mübâya‘a ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve gedik-i sahîha ve mu‘tebere ile ber-vech-i mülkiyet tasarruf olunmakda olan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı hazret-i cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahrûse-i mezkûrede Yolcuzâde mahallesinde sâkinler es-Seyyid el-Hâc Hasan Ağa ve zâtı ta‘rîf-i şer‘î ile mu‘arrefe olan Şerife Hadice Refi‘a Hanım bt. el-müteveffâ es-Seyyid el-Hâc Hüseyin Ağa meclis-i şer‘-i şerîf-i enverde demirci esnâfından bâ‘isü’l-kitâb Hasan Ağa b. Ahmed mahzarında mahrûse-i mezkûre ve tevâbi‘inde vâki‘ berber esnâfının kethüdâsı es-Seyyid Ahmed Zemcî Ağa b. el-Hâc Mustafa tarafından mürsel esnâf-ı mezkûre çavuşu Mehmed Hurşid Ağa b. Abdullah hâzır olduğu hâlde her biri ikrâr-ı tâm ve takrîr-i kelâm edip mahrûse-i mezkûre hâricinde Yelkencileriçi nâm mahalde kâin bir taraftan halatcı dükkânı ve bir tarafdan kale cidârı ve bir tarafdan mukaddemâ arsa ve hâlâ Aleksi’nin demirci dükkânı ve taraf-ı râbi‘i tarîk-i âm ile mahdûd Ayasofya-i Kebîr evkāf[ı] müsakkafâtından pederimiz müteveffâ-yı mezbûr el-Hâc es-Seyyid Hüseyin Ağa’dan müntakil bizimle karındaşımız hâzır bi’l-meclis es-Seyyid el-Hâc Ahmed Ağa’nın bi’l-icâreteyn taht-ı tasarrufumuzda olan şehriye beş guruş kirâlı bir bâb berber dükkânı derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme kırk sehm i‘tibârıyla akd-i âti’z-zikrin sudûruna değin yedimizde olup işbu şehr-i hâlin gurresi târihiyle müverraha İstanbul Mahkemesi’nden verilen bir kıt‘a hüccet-i şer‘iyye ve kethüdâ-yı mûmâ-ileyhin takdîm eylediği bir kıt‘a ilmühaber mantûklarınca münâsefeten temlîk ve hakkımız olmağla ber-minvâl-i muharrer mâlik olduğumuz âlât-ı gedik-i mezkûrun nısf hisse-i şâyi‘asını yedimizde bi’l-ibkā mâ‘adâ nısf hisse-i şâyi‘asını tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûr Hüseyin Ağa’ya on bir bin altı yüz altmış altı guruşa bey‘ ve temlîk ve vech-i lâyıkı ile teslîm eylediğimizde ol dahi iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm on bir bin altı yüz altmış altı guruşu tamamen bize def‘ u teslîm biz dahi yedinden bi’t-tamâm ve’l-kemâl ahz u kabz edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile ibrâ vü ıskāt ve her birimiz ber-minvâl-i muharrer âharın ibrâsını kabûl eyledik, ba‘de’l-yevm âlât-ı gedik-i mezkûrun âhar nısf hisse-i şâyi‘asında bizim aslâ ve kat‘â alâka ve medhalimiz kalmayıp mezbûr Hasan Ağa’nın mülk-i müşterâsı ve hakk-ı sırfı olmuşdur dediklerinde gıbbe.<br><br>Fî 2 Ra sene 1279<br><br>Şuhûdü’l-hâl: Esnâf-ı mezkûreden Hasan Ragıb Ağa b. Mustafa, Muhzır el-Hâc Yusuf Ağa b. ( ), Muhzır Feyzullah Ağa b. ( ), Tahtacı el-Hâc Salih Ağa, ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35830"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35832"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b250"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o391"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>