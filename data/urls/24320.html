﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 3 Numaralı Sicil (H.1027/ M. 1618)<br>cilt: 13,&nbsp;sayfa: 181<br>Hüküm no: 215<br>Orijinal metin no: [23b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süleyman Çelebi’nin arazisini Ahmed Efendi’ye Efendi’ye sattığı</b><br><br>Vilâyet-i Anadolu’da Çerkeş kazâsına tâbi‘ Tirbaşe demekle ma‘rûf karyeden olup, hâlâ mahrûse-i İstanbul’da Sarıgörez mahallesinde sâkin fahrü’l-akrân Süleyman Çelebi b. el-merhûm el-mebrûr Derviş meclis-i şer‘-i hatîr-i lâzımü’t-tevkīrde işbu râfi‘ü’l-kitâb mefharü’l-kuzât Ahmed Efendi b. el-merhûm Mustafa Efendi mahzarında bi’t-tav‘ ve’r-rızâ ikrâr ve takrîr-i kelâm edip, kazâ-i mezbûra tâbi‘ Alan ili? nâm karyede vâki‘ etrâfı İvaz b. ( ) mülkü ve cebel ve tarîk-i âm ile mahdûd mülk yerimi, bi cümleti’t-tevâbi‘ ve’l-levâhık ve kâffeti’l-menâfi‘ ve’l-merâfık müşârun-ileyh Ahmed Efendi’ye beş yüz nakd-i fıddî râyic fi’l-vakt akçeye bey‘-i bâtt-ı sahîh-i şer‘î ile bey‘ ve kabz-ı semen edip, meblağ-ı mezkûru mahallinde kabza müşterâ-yı merkūmı taslît ettikden sonra, yine karye-i merkūma haddinde Bayburd oğlu yeri demekle ma‘rûf mevzi‘de vâki‘ inde’l-ahâlî her biri ma‘lûmü’l-hudûd ve’l-mikdâr olup mutasarrıf olduğum ve yarım kile ile cümlesi beşer müd tohum isti‘âb eder arâzînin hakk-ı tasarrufunu sâhib-i arz ma‘rifetiyle mûmâ-ileyh Ahmed Efendi’ye tefvîz edip, ol dahi tefevvüz ve kabûl ettiğinden sonra mukābele-i tefvîzde yedinden iki bin beş yüz nakd-i mezbûrü’n-nakid akçe ahz u kabz eyledim. Ba‘de’l-yevm mârrü’z-zikr arâzî müşârun-ileyh Ahmed Efendi’nindir, sâir emsâli tasarrufu gibi mutasarrıf olsun dedikde, mukırr-ı mezbûrun vech-i mübîn üzre cârî olan ikrâr ve takrîrini mûmâ-ileyh Ahmed Efendi bi’l-muvâcehe tasdîk edicek, mâ vaka‘a bi’t-taleb ketb olundu. Tahrîren fi’l-yevmi’s-sâlis min şehri Rebî‘ilâhir sene seb‘a ve ışrîn ve elf.<br><br><br>Şuhûdü’l-hâl: Fahrü’l-kuzât Hasan Efendi b. Sinan, Fahrü’l-kuzât Mustafa Efendi b. Sun‘ullah Efendi, Mustafa b. Ali el-müsta‘id, Fahrü’l-kuzât Ahmed Efendi b. İsa, Mustafa Efendi b. Mehmed el-müsta‘id, Mustafa Çavuş b. Ali, Zahrü’l-kuzât Receb Efendi, Atâullah Efendi el-mülâzım, Küçük İdris Efendi el-müderris, Ali Çelebi b. Mehmed el-müsta‘id.</p>          <br><a title="Önceki sayfa" style="text-decoration:none" href="./ayrmetin.php?idno=24319"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=24321"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist003&bsm=ist003b181"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist003&bsm=ist003o573"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>