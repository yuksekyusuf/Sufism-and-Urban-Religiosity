﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 138<br>Hüküm no: 109<br>Orijinal metin no: [15a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hadice bt. Kara Mehmed’in Zenci kölesi Rahime bt. Abdullah’ı vefatından önce azat ettiği</b><br><br>Mahrûse-i Galata hâricinde Müeyyedzâde mahallesinde sâkine iken bundan akdem müteveffiye olan Hadice bt. Kara Mehmed b. Abdullah nâm hâtunun verâseti zevc-i metrûku Mehmed Çelebi b. el-Hâc Abdülkādir’e ve kebîr oğlu İsmail Kapudan’a inhisârı tahakkukundan sonra müteveffât-ı mezbûre Hadice Hâtun rıkk-ı sâbıkını mu‘terife olan orta boylu açık kaşlı kara gözlü Zenciyyetü’l-asl Müslimetü’l-mille bâ‘isetü hâzihi’l-vesîka Rahime bt. Abdullah meclis-i şer‘de kendüye refîka olmak zu‘muyla bi’l-verâse vaz‘-ı yed eden mezbûr Mehmed Çelebi mahzarında üzerine da‘vâ ve tasvîr-i müdde‘â edip mevlâtiyem müteveffât-ı mezbûre Hadice Hâtun hâl-i hayâtında ve kemâl-i akl ve sıhhatinde fevtinden dört ay mukaddem beni mâlından tahrîr ve i‘tâk eyleyip hâlâ ben târih-i mezbûrdan beri hürre olmuş iken mezbûr Mehmed Çelebi bana rakīka olmak zu‘muyla vaz‘-ı yed eder suâl olunup kasr-ı yedine tenbîh ve sebîlim tahliye olunması murâdımdır dedikde gıbbe’s-suâl mezbûr Mehmed Çelebi cevâbında fi’l-vâki‘ mevsûfe-i merkūme Rahime’ye bi’l-verâse vaz‘-ı yedini ikrâr lâkin zevcesi müteveffât-ı mezbûre Hadice Hâtun’un mevsûfe-i merkūmeyi ber minvâl-i muharrer hayâtında mâlından tahrîr ve i‘tâk eylediğini inkâr edicek mevsûfe-i merkūme Rahime’den da‘vâ-yı mezkûresine muvâfık beyyine taleb olundukda müteveffât-ı mezbûrenin zâtını ma‘rifet-i şer‘iyye ile ârifân olan udûl-i ricâl-i Müslimînden ve mahalle-i mezbûre sâkinlerinden Ca‘fer Beşe b. Ali ve Hasan Beşe b. Mehmed nâm kimesne li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müteveffât-ı mezbûre Hadice Hâtun bt. Kara Mehmed b. Abdullah ber-vech-i muharrer hâl-i hayâtında ve kemâl-i akl ü sıhhatinde fevtinden dört ay mukaddem câriye-i memlûkesi olan işbu mevsûfe-i merkūme Rahime’yi bizim huzûrumuzda mâlından tahrîr ve i‘tâk eyledi binâen alâ-zâlik mevsûfe-i mezbûre Rahime târih-i mezbûrdan beri hürre olmuşdur biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle mevsûfe-i merkūme Rahime’nin hürriyetine ba‘de’l-hükm ve’t-tenbîh mâ-hüve’l-vâkı‘ bi’l-ibtigā ketb olundu.<br><br>Fi’l-yevmi’t-tâsi‘ min-Şa‘bâni’l-mu‘azzam sene 1137.<br><br>Şuhûdü’l-hâl: Halil Efendi b. Hüseyin, Arusi Mustafa Efendi, Mukayyid Molla İbrahim, Serbölük İbrahim Çelebi, Mustafa b. Receb, İsmail b. Osman. </p>          <br><a title="Önceki sayfa" style="text-decoration:none" href="./ayrmetin.php?idno=21847"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21849"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b138"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o467"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>