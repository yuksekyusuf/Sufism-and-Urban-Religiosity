﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 3 Numaralı Sicil (H. 1023-1081 / M. 1615-1670)<br>cilt: 52,&nbsp;sayfa: 178<br>Hüküm no: 277<br>Orijinal metin no: [124-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ölen Yahûda v. Mosi’den kalan evin, borçlarının ödenmesi ve nafaka ihtiyacı için müzayede ile satıldığı</b><br><br>Havâss-ı aliyye kazâsı muzâfâtından kasaba-i Hasköy’de Keçeci mahallesinde sâkin iken bundan akdem hâlik olan Yahûda v. Mosi nâm Yahûdî’nin verâseti zevce-i metrûkesi Tamar bt. Yasef nâm Yahûdiyye ile sulbî oğlu Mosi ve kızı Kılariye nâm sagīrlere münhasıra oldukdan sonra sagīrân-ı mezbûrânın tesviye-i umûrlarına kıbel-i şer‘den mansûbe vasîleri olan dayıları Avraham v. David nâm Yahûdî ve anaları mezbûre Tamar nâm Yahûdiler meclis-i şer‘-i şerîfde işbu sahibü’s-sifr Kemol v. Yasef nâm Yahûdî muvâcehesinde herbiri asâleten ve vesâyeten ikrâr ve takrîr-i kelâm edip hâlik-i mezbûrun muhallefâtından olup mahalle-i mezbûrede vâki‘ bir tarafı Salamon v. Aslan nâm Yahûdî mülkü ve bir tarafı kâfirler mezarlığı ve bir tarafı Dimitraki zimmî mülkü ve tarîk-i âm ile mahdûd üç bâb tahtânî odaları ve bir mahzeni ve bir mikdâr arz-ı hâliyeyi ve kenîfi müştemil mülk menzilini cümle tevâbi‘ ve levâhıkı ile zarûret-i deyn ve zarûret-i nafaka için bey‘i lâzım gelmeğin sûk-ı sultâniyede mezâd ve müzâyede olunup merkūm Kemol Yahûdî üzerinde dört yüz yirmi esedî guruşa hakk-ı karâr ile karâr edip ziyâde ile tâlib-i âhar zuhûr etmemekle mezbûr Kemol Yahûdî’ye asâleten ve vesâyeten meblağ-ı mezbûr dört yüz yirmi esedî guruşa bey‘-ı bâtt-ı sahîh-i şer‘î ile bey‘ ve teslîm edip ol dahi minvâl-i muharrer üzere iştirâ ve tesellüm ettikden sonra semen olan meblağ-ı mezbûr dört yüz yirmi esedî guruşu tamamen yedinden asâleten ve vesâyeten ahz u kabz eyledik, ba‘de’l-yevm menzil-i mahdûd-ı mezkûr merkūm Kemol Yahûdî’nin mülk-i müşterâsıdır, keyfe mâ yeşâ’ ve yehtâr mutasarrıf olsun dediklerinde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Tahrîren fi’l-yevmi’l-aşer min-Cumâdelâhire li-sene ihdâ ve semânîn ve elf.<br><br>Şuhûdü’l-hâl: Mehmed Efendi b. Mustafa el-imâm, Abdülbaki Çelebi b. Ahmed Efendi, Ramazan Bey b. Abdullah, Dilaver Bey b. Abdullah, İbrahim b. Dilaver</p>          <br><a title="Önceki sayfa" style="text-decoration:none" href="./ayrmetin.php?idno=23190"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23192"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has003&bsm=has003b178"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has003&bsm=has003o202"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>