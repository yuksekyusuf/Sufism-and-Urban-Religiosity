﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 324<br>Hüküm no: 348<br>Orijinal metin no: [67b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kaya Hatun’a annesi Gülizar bt. Abdullah’ın hibe ettiği menzili Mehmed Bey b. Hüseyin’e sattığı</b><br><br>Bundan akdem mahmiye-i Galata tevâbi‘inden kasaba-i Beşiktaş mahallâtından Sinan Paşa mahallesinde sâkine iken müteveffât olan Gülizar bt. Abdullah nâm hatunun terekesi zevci el-Hâc Murad Ağa’ya ve sadriye kızı Kaya Hatun’a bi’l-inhisâr intikāl edip ba‘dehû mezbûr el-Hâc Murad Ağa dahi müteveffâ olup tereke-i mezbûreden hisse-i şer‘iyyesi sulbiye kızı mezbûre Kaya’ya ve ( ) nâm ümmü’l-veledinden tevellüd eden Fâtıma nâm kebîre kızına ve Halil nâm sagīr oğluna bi’l-inhisâr intikāl edip mezkûre Gülizar’ın terekesinden bi-tarîki’l-münasahati’ş-şer‘iyye on altı sehimden on üç sehmi mezbûre Kaya’ya ve iki sehmi sagīr-i mezbûr Halil’e ve bir sehmi merkūme Fâtıma’ya isâbet eylediği zâhir ve mütekarrır oldukdan sonra merkūm Fâtıma kendi tarafından asâleten ve karındaşı sagīr-i mezbûr Halil’in vasiyy-i şer‘îsi olmağla sagīr-i mezbûr tarafından vesâyeten Dîvân-ı âlî -dâme mahfûfan bi’l-me‘âlîde- manfil-i şer‘-i hatîrde âti’l-beyân olan menzile hâlâ vâzı‘u’l-yed olduğu nehc-i şer‘î üzere sâbit olan bâ‘isü’l-kitâb fahrü’l-akrân Mehmed Bey b. el-merhûm Hüseyin Bey mahzarında üzerine takrîr-i da‘vâ edip mûrisemiz müteveffât-ı mezkûre Gülizar’ın terekesinden olup mahalle-i mezbûrede vâki‘ bir tarafı Süleyman Bey b. Abdullah mülkü ve bir tarafı Sinan Paşa Vakfı’na ve bir tarafı Abdurrahman Efendi b. Ahmed mülküne ve bir tarafı tarîk-i âmma müntehî olup el-ân mezbûr Mehmed Bey’in yedinde olan mülk menzilden münâsaha-i ma‘hûde mûcebi üzere on altı sehimden benim hissem olan bir sehme ve sagīr-i mezbûrun hissesi olan iki sehme mezbûr Mehmed Bey bi-gayrı hakkın vaz‘-ı yed etmişdir bi’l-asâle ve bi’l-vesâye zikr olunan üç hisseyi taleb ederim dedikde gıbbe’s-suâl mezbûr Mehmed Bey cevâbında fi’l-hakīka menzil-i mezkûr merkūm Gülizar’ın mülkü olup lâkin hâl-i sıhhatinde kızı mezbûre Kaya Hatun’a hibe ve temlîk ve teslîm edip ol dahi kabz ve kabûl ve ittihâb edip müstakıllen mülkü olmağla mezbûre Kaya Hatun dahi menzil-i mezkûru bana yüz elli bin akçeye bey‘-i bâtt-ı kat‘î ile bey‘ edip kabz-ı semen ve teslîm-i mebî‘ eyledi deyü da‘vâyı def‘ edicek gıbbe’l-inkâr ve akībe’l-istişhâd udûl-i müsliminden Abdi Efendi b. Ahmed ve Şeyh Ali Çelebi b. İskender li-ecli’ş-şehâde hâzırân olup fi’l-vâki‘ menzil-i mezbûru mâlikesi olan mezbûre Gülizar Hatun hâl-i sıhhatinde kızı mezbûre Kaya’ya hibe ve temlîk edip ol dahi kabz ve ittihâb edip mülkü oldukdan sonra mezkûre Kaya Hatun dahi merkūm Mehmed Bey’e yüz elli bin akçeye bey‘-i kat‘î ile bey‘ edip kabz-ı semen ve teslîm-i mebî‘ eyledi bu husûsa şâhidleriz şehâdet dahi ederiz deyü edâ-i şehâdet-i şer‘iyye eyledikde gıbbe’t-ta‘dîl ve’t-tezkiye şehâdetleri makbûle olup mûcebiyle hüküm olundu.<br><br>Tahrîren fî-evâhiri’l-Muharremi’l-harâm li-sene erba‘a ve selâsîn ve elf.<br><br>Şuhûdü’l-hâl: Mustafa Bey b. Hızır el-bevvâb, Mehmed Bey b. Osman el-bevvâb, Yahya Halife b. Nasuh, Yahya Çelebi b. Abdi Efendi kapudân-ı Tersane, Rıdvan Bey b. Abdullah, Sefer Beşe b. Abdullah, Ali Çelebi b. Hızır, Zülfikar b. Ali, Mehmed Çavuş b. Abdülmennân, Mehmed Çavuş b. İbrahim Efendi, Mehmed Bey b. Ali el-cündî, Mahmud b. Ali, Receb Çelebi b. el-cündî, Halil Bey b. Perviz Bey, el-Hâc Mustafa b. Abdullah, Mehmed Çelebi b. Muharrem, Ahmed b. Yunus, Ali Çelebi b. Kurd el-müezzin, Mustafa b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39639"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39641"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b324"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o370"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>