﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 467<br>Hüküm no: 581<br>Orijinal metin no: [72b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Nişancı Paşa Camii yakınındaki evin kefereden Mıgırdıç’a kiralanmaması</b><br><br>Keşif bâ-mühr-i efendi<br><br>Ma‘rûz<br><br>Mahmiye-i İstanbul’da Kumkapı kurbünde vâki‘ Müslimîn mahallâtından Nişancı Mehmed Paşa-i atîk mahallesi ahâlîsinden ashâb-ı arzuhâl iltimâslarına binâen sâdır olan fermân-ı celîlü’ş-şâna imtisâlen arzuhâlde mezkûr menzilimin istihbâr-ı istikşâf-ı hâli’çün cânib-i şer‘-i Ahmedî’den ba‘s olunan keşşâfımız Hıfzı el-Hâc Mehmed Efendi dâ‘îleri ve mübâşir ta‘yîn buyrulan çavuş kulları ve hâssa mimârı mu‘temedlerinden Mu‘temed Ali ile zikr-i âtî menzile varıp huzûr-ı Müslimînde akd eylediği meclis-i şer‘-i Muhammedî’de mahalle-i mezbûrede vâki‘ Nişancı Paşa Câmi‘-i şerîfi Mehmed Efendi ve vâ‘izi Şeyh İsmail Efendi ve müezzini Mehmed Halîfe ile ahâlîsinden cerîdede mazbûtü’l-esâmî otuz altı nefer kimesneler meclis-i ma‘kūd-ı mezkûrda sarrâf tâifesinden olup derûn-ı arzuhâlde ismi mastûr Mıgırdıç nâm zimmî muvâcehesinde meclis-i mezbûrede vâki‘ iki tarafdan ehl-i İslâm menzilleri ve bir tarafdan ulemâ ve sulehâya meşrûta olup karîbü’l-ahidde kefere mütemekkin olduğu menzil ve bir tarafdan tarîk-i âm ile mahdûd ve kilâr kethüdâsı menzili demekle şehîr işbu mu‘âyene olunan menzil-i kebîrin câmi‘-i şerîfe yüz yirmi dört hatve kurbu olduğundan mâ‘adâ menzil-i mezkûrda bu âna gelinceye değin ehl-i İslâm ve ulemâdan ma‘lûmü’l-esâmî kimesneler sâkinler olup hattâ târîh-i i‘lâmdan iki hafta mukaddem aklâm hocalarından Piyâde Mukābelecisi Ahmed Efendi sâkin olup kat‘an keferenin temellükü ma‘lûmumuz [değildir] menzil-i mezbûrda işbu Mıgırdıç zimmî sâkin olursa câmi‘-i mezbûrun cemâ‘atinin kılletine bâ‘is olduğuna kat‘an iştibâh olmamağla men‘ olunması matlûbumuzdur deyü ba‘de’d-da‘vâ ve’l-istintâk mesfûr Mıgırdıç cevâbında fi’l-vâki‘ hâl bâlâda tafsîl olunduğu vech üzere menzil-i mezkûr ehl-i İslâm mahallesinde olup ehl-i İslâm sâkinler olduğu ve menzil-i mezkûrda kendisinin kat‘â alâkası olmayıp gāib ani’l-meclis Ali Ağa nâm kimesnenin tasarrufunda olduğu bi’t-tav‘i’s-sâf ikrâr ve i‘tirâf ettikden sonra civâr olan mahalleri ahâlîlerinden cemm-i gafîr ve cem‘-i kesîr hâl bâlâda bast u beyân ve şerh u ayân olduğu vech üzere olduğunu her biri alâ-tarîkı’ş-şehâde haber verdiklerin mevlânâ-yı mezbûr mahallinde ketb ü tahrîr ba‘dehû ma‘an ba‘s olunan ümenâ ile meclis-i şer‘a gelip alâ-vukū‘ihi ba‘de’l-inhâ menzil-i mezkûrda mesfûr Mıgırdıç zimmî süknâdan men‘ olunduğu huzûr-ı âlîlerine i‘lâm olundu.<br><br>Fî-selh-i M sene 1153.</p>          <br><a title="Önceki sayfa" style="text-decoration:none" href="./ayrmetin.php?idno=6796"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6798"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b467"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o610"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>