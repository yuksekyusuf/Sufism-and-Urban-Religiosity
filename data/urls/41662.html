﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 191<br>Hüküm no: 132<br>Orijinal metin no: [40a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Canbaz Ahmed Beşe’nin terekesinin vasisi Veli Beşe tarafından varislerinin vekili Mehmed’e teslimi</b><br><br>Vilâyet-i Rumeli’nde bi’l-fi‘il Kalkandelen kādısı olan Muharrem Efendi b. Ramazan b. Halil’in imzâ ve hatemini hâvî ve târîh-i kitâb senesi Muharremü’l-haramının yirmi sekizinci günü târîhiyle müverrah nakl-i şer‘î vârid olup mazmûnu medîne-i Kalkandelen mahâllâtından Ahmed Bey mahâllesi sâkinlerinden Ali ve İbrahim nâm sagīrlerin vâlideleri ve tesviye-i umûrlarına kıbel-i şer‘den mansûb vasîleri olan Afife bt. Mehmed b. Mehmed ile Hadîce bt. Ahmed b. Ali nâm hatunlardan ber-vech-i âtî da‘vâ-i sahîha-i şer‘iyye ile mesbûk istişhâd-ı şer‘î sudûrundan sonra udûl-i ahrâr-ı ricâl-i Müslimînden olup mahâlle-i mezbûre ahâlîsinden Mehmed Halîfe b. İlyas b. Mustafa ve Hüseyin Sipâhî b. Ahmed b. Ramazan nâm kimesnelere nakl ve tahvîl için li-ecli’ş-şehâde mahâll-i cerh ve ta‘dîle hâzırân olup şöyle edâ-yı şehâdet-i şer‘iyye eylediler ki fi’l-asl kasaba-i mezbûrede mahâlle-i mezbûre sâkinlerinden olup mahmiye-i İstanbul’da Sultân Mehmed Câmi‘-i şerîfi kurbünde Atpazarı’nda sâkin ve Dergâh-ı âlî yeniçerilerinin Otuzuncu Ağa Bölüğü camcıları odasına mahsûs orta neferâtından iken bundan akdem fevt olup terekesi veresesine îsâl için vasiyy-i muhtârı yedinde mazbûta idüğü istimâ‘ımız olan Canbaz Ahmed Beşe b. Ali b. Ahmed nâm kimesnenin müsteşhide-i mezbûre Afife zevce-i menkûha-i metrûkesi olup ve sagīrân-ı mezbûrân Ali ve İbrahim mezbûr Ahmed Beşe’nin firâşından hâsıl ve zevcesi mezbûre Afife’den mütevellid sulbî oğulları olup ve mezbûre Hadîce bt. Ahmed b. Ali müteveffâ-yı mezbûr Ahmed Beşe’nin vâlidesi ve maskat-ı re’sleri mahâlle-i mezbûre olmağla hâlâ müteveffâ-yı mezbûrun verâseti ber-vech-i muharrer zevce-i menkûha-i metrûkesi mezbûre Afife’ye ve sulbî sagīr oğulları mezbûrân Ali ve İbrahim’e ve vâlidesi mezbûre Hadîce’ye münhasıradır, bunlardan gayrı vârisi ve terekesine müstahıkk-ı âharı olduğu ma‘lûmumuz değildir müteveffâ-yı mezbûrun terekesini kabz eden vasiyy-i muhtârından ve sâir vâzı‘ü’l-yed olanlardan mezbûrûn için hakk-ı taleb ve ahz vardır, biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mezbûre Afife asâleten ve vesâyeten ve merkūme Hadîce dahi asâleten müteveffâ-yı mezbûrun terekesini kabz eden vasiyy-i muhtârından ve sâir vâzı‘ü’l-yed olanlardan taleb ve da‘vâ ve ahz u kabza ve kendülere îsâle ve husûs-ı mezbûr mütevakkıf olduğu umûrun küllîsine işbu nâkilü’l-kitâb Mehmed b. Mehmed nâm kimesneyi tarafından vekîl ve nâib-i menâb nasb u ta‘yîn edip ol dahi vekâlet-i mezbûreyi kabûl eylediğini hâvî bulunmağın kitâb-ı mezbûr vekîl-i merkūm talebiyle mahmiye-i İstanbul’da meclis-i şer‘de müteveffâ-yı mezbûrun vasiyy-i muhtârı olup terekesine vâzı‘ü’l-yed olan Veli Beşe b. Ali nâm kimesne mahzarında feth ü kırâet ve istintâk olundukda mezbûr Veli Beşe tereke-i müteveffâ-yı mezbûra bi’l-vesâye vaz‘-ı yedini ikrâr lâkin kitâb-ı mezbûr mevlânâ-yı mezbûr kıbelinden vürûdunu inkâr edicek mezbûr Mehmed’den kitâb-ı mezbûr [40b] mevlânâ-yı mezbûr kıbelinden vürûduna beyyine taleb olundukda udûl-i ahrâr-ı ricâl-i Müslimînden olup kitâb-ı mezbûrun zeylinde isimleri mastûr şuhûd-ı tarîkden İsmail b. Mustafa b. Hasan ve el-Hâc Ramazan b. Mustafa b. Hüseyin nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ kitâb-ı mezbûr bi’l-fi‘il Kalkandelen kādısı olan Mevlânâ Muharrem Efendi b. Ramazan b. Halil kıbelinden vârid olup kitâb-ı mezbûru mevlânâ-yı mezbûr muvâcehemizde feth ü kırâet edip bizim huzûrumuzda imzâ edip mühürleyip biz kitâb-ı mezbûrun zeylinde olan imzâ ve zahrında olan hatem mevlânâ-yı mezbûrun imzâ ve hatemi olduğuna şâhidleriz şehâdet dahi ederiz deyü her biri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm tereke-i müteveffâ-yı mezbûru vekîl-i merkūm Mehmed’e teslîm etmek üzere mezbûr Veli Beşe’ye tenbîh birle mâ-vaka‘a bi’t-taleb ketb olundu.<br><br>Fi’l-yevmi’l-hâmis ve’l-ışrîn min-Saferi’l-hayr li-sene sitte aşere ve mi’e ve elf.<br><br>Şuhûdü’l-hâl: Hüseyin Efendi b. Himmet, İsmail Efendi el-kâtib, Ömer Efendi b. Ali, Veliyüddin Efendi el-kādı, Mehmed Emin Efendi el-kâtib, el-Hâc Yusuf.</p>          <br><a title="Önceki sayfa" style="text-decoration:none" href="./ayrmetin.php?idno=41661"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41663"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b191"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o653"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>