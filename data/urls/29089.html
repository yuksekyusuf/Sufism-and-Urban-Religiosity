﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 24 Numaralı Sicil (H. 1138-1151/M.1726-1738)<br>cilt: 21,&nbsp;sayfa: 195<br>Hüküm no: 111<br>Orijinal metin no: [35a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İstanbul’daki çamaşırcı esnafının nizamlara uymaları gerektiği fermanı</b><br><br>Akzâ kuzâtü’l-müslimîn evlâ vülâtü’l-muvahhidîn ma‘denü’l-fazli ve’l-yakīn râfi‘-i a‘lâmi’ş-şerî‘ati ve’d-dîn vâris-i ulûmü’l-enbiyâ’i ve’l-mürselîn el-muhtas bi mezîdi inâyeti’l-meliki’l-Mu‘în Mevlânâ İstanbul kadısı -zîdet fezâiluhû- tevkī‘-i refî‘-i hümâyûn vâsıl olıcak ma‘lûm ola ki İstanbul’da vâki‘ câmeşûycu esnâfının kethüdâları Mustafa ve yiğitbaşı ve ihtiyârları ma‘rifetleriyle ba‘de’l-yevm fukarâ ve zu‘afâya enfa‘ olmak üzre esbâblarını pâk yıkayıp ve beynlerine kefere ve hâm-dest ve üstâda hizmet etmeyip kethüdâlarının ma‘rifeti olmadıkça dükkân ihdâs etmemek üzre kadîm olan ustalar birbirlerine kefîl ve mezbûrûna dahi kethüdâları merkūm Mustafa tekeffül eylediklerin ma‘lûmü’l-esâmî olan ustalar kethüdâları mezbûr Mustafa ve yiğitbaşı ve ihtiyârları ma‘rifetleriyle ba‘de’l-yevm ibâdullâhın esbâbını pâk yıkayıp ve beynlerinde nizâm-ı kadîme muhâlif hareket etmemek üzre mezbûrûna taraf-ı şer‘den tenbîh ve tescîl-i şer‘î olundukdan sonra mezbûrûn dahi râzı ve müte‘ahhid ve bu nizâm düstûrü’l-amel kılınmak üzre emr-i şerîfim verilmek için sen ki Mevlânâ-yı mûmâ-ileyhsin imzân ile mümzâ ale’l-esâmî defter ile i‘lâm eylediğin ecilden imdi işbu nizâm düstûrü’l-amel kılınıp hilâfına hareketden ihtirâz eyleyeler deyû fermân-ı âlîşânım sâdır olmuşdur. Buyurdum ki hükm-i şerîfim vardıkda bu bâbda sâdır olan emrim üzre amel edip dahi esnâf-ı mezbûrun müte‘ahhid oldukları nizâm fîmâ ba‘d düstûrü’l-amel kılınıp, hilâfına vaz‘ olunmakdan ziyâde ihtirâz ve ictinâb eyleyesin. Şöyle bilesin, alâmet-i şerîfe i‘timâd kılasın. Tahrîren fi’l-yevmi’l-hâmis Zilhicce sene semân ve selâsîn ve mi’e ve elf. Be makām-ı Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=29088"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29090"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist024&bsm=ist024b195"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist024&bsm=ist024o602"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>