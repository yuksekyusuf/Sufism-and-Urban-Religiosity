﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 218<br>Hüküm no: 234<br>Orijinal metin no: [45b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ayşe’nin kızı Arife’nin, Halil Ağa’nın varisleri aleyhindeki alacak davasında anlaşma sağlanması</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i mergūbdan irsâl olunan Mevlânâ Hasan Efendi irsâl olunup, ol dahi sâbıkā medîne-i Galata Kādısı olan a‘lemü’l-ulemâi’l-izâm efdalü’l-fudalâi’l-fihâm Mehmed Efendi b. el-merhûm Hüseyin Efendi’nin mahmiye-i İstanbul’da Tercümân Yunus mahallesinde vâki‘ sa‘âdet-hânelerine varıp zeyl-i kitâbda muharrerü’l-esâmî olan Müslimîn huzûrunda akd-i meclis-i şer‘-i hatîr eyledikde mahalle-i mezbûre ahâlîsinden olup bundan akdem hacc-ı şerîfden gelir iken mahrûse-i Mısır’da vefât eden Halil Ağa b. Hüseyin’in verâseti mahalle-i mezbûrede sâkine li-ebeveyn kız karındaşı Fâtıma ve li-ebetin Rumili’nde medîne-i Yenişehir mahallâtından Kazgancızâde mahallesinde sâkine sulbî kebîr kızı Hadîce nâm hatunlara münhasıra olduğu şer‘an sâbit oldukdan sonra mahmiye-i mezbûrede Derviş Ali mahallesi sâkinelerinden olup bundan akdem vefât eden Âişe nâm hatunun sulbiye kebîre kızı ve hasren vârisesi Arife nâm hatunun zevci ve tarafından meblağ-ı âtî da‘vâya vech-i âtî üzere sulh ve ibrâya ve bedel-i sulh-ı âti’l-beyânı kabza vekîl olup vekâleti mezbûre Arife’nin zâtını ma‘rifet-i şer‘iyye ile ârifân olan İmam Mehmed Efendi b. Abdullah ve Ahmed b. Mehmed ve Ferruh Mehmed şehâdetleri ile şer‘an sâbite olan Attâr Mehmed Çelebi b. Ahmed meclis-i ma‘kūd-ı mezbûrda mezbûre Fâtıma tarafından husûs-ı âti’z-zikre vekîl olup zât-ı mezbûre Fâtıma’yı ma‘rifet-i şer‘iyye ile ârifân olan Ahmed Çelebi b. Mehmed ve Mustafa b. Musli şehâdetleri ile vekâleti sâbite olan Abdülbaki Çelebi ile mezbûre Hadîce’nin zevci ve tarafından kezâlik husûs-ı câi’z-zikre vekîl olup vekâleti mahzar-ı hasm-ı şer‘î-i câhidde nakl-i şer‘î ile sâbite olan diğer Ahmed Çelebi b. Mahmud nâm kimesne muvâcehesinde bi’l-vekâle ikrâr ve takrîr-i kelâm edip müvekkilem mezbûre Arife’nin hâl-i suğrunda tesviye-i umûru için savb-ı şer‘den vasiyy-i mansûbu olan Abdülbaki Ağa müvekkilem mezbûre Arife’ye müteveffât vâlidesi mezbûre Âişe hatundan intikāl eden mâl-ı mevrûsundan yedi yüz yirmi esedî guruşa <<müteveffâ-yı mezbûr Halil Ağa’ya bin elli sekiz senesinde hâl-i hayâtında ikrâz ve teslîm edip mezbûr Halil Ağa dahi ba‘de’l-iktirâz ve’t-tesellüm silk-i mülkünde münselik olup zikr olunan Tercümân Yunus mahallesinde vâki‘ inde’l-ahâlî ve’l-cîrân ma‘lûmü’l-hudûd mülk menzilini meblağ-ı mezbûr mukābelesinde vasiyy-i mezbûra rehin vaz‘ ve teslîm, ol dahi irtihân ve kabz edip hüccet olundukdan sonra kable’l-edâ ve’l-fekk mezbûrân Halil Ağa ve Abdülbaki Ağa dahi [vefât] etmekle meblağ-ı mezbûru mezbûr Abdülbaki Ağa veresesinin ihâlesi ile mezbûr Halil Bey tereke-i vâfiyesinden verin deyü vekîlân-ı mezbûrân Abdülbaki Çelebi ve diğer Çelebi’den da‘vâ ve taleb eylediğimde>> bundan akdem vefât eden Osman Ağa b. Mehmed’in bin elli sekiz senesinde hâl-i sıhhatle ikrâz ve teslîm edip mezbûr Osman Ağa ba‘de’l-iktirâz silk-i mülkünde münselik olup zikr olunan Tercümân Yunus mahallesinde vâki‘ lede’l-ahâlî ve’l-cîrân ma‘lûmü’l-hudûd mülk menzilini meblağ-ı mezbûr mukābelesinde vasiyy-i mezbûra rehin vaz‘ ve teslîm, ol dahi irtihân ve kabz edip hüccet olundukdan sonra kable’l-edâ ve’l-fekk mezbûr Osman Ağa müteveffâ-yı mezbûr Halil Ağa menzil-i mezbûru bey‘ ve teslîm etmekle bey‘-i mezbûr sahîh ve nâfiz olmağın meblağ-ı mezbûru mezbûr Abdülbaki Ağa veresesinin ihâlesiyle vasiyy-i mezbûr Halil Ağa’nın terekesinden olan menzil-i mezbûr semeninden îfâ ve yâhûd menzil-i mezbûr rehn-i makbûzumuz olmuş iken müvekkileme menzil-i mezbûru teslîm eylen deyü vekîlân-ı mezbûrândan da‘vâ ve taleb eylediğimde, onlar dahi inkâr etmekle ba‘de’n-nizâ‘ tavassut edip meblağ-ı mezbûrun iki yüz esedî guruşu üzerine beynimizde inşâ-i akd-i sulh eylediklerinde ben dahi bi’l-vekâle sulh-ı mezbûru kabûl ve bedel-i sulh olan meblağ-ı mezbûr iki yüz esedî guruşu yedlerinden ahz u kabz edip fekk-i rehin eyledim. Ba‘de’l-yevm husûs-ı mezbûra müte‘allıka müvekkilemin da‘vâsı kalmadı dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde tahrîr, ba‘dehû ma‘an irsâl olunan Abdi Çelebi b. Hüseyin ile meclis-i şer‘a gelip alâ-vukū‘ihi inhâ ve takrîr etmeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ ve’l-ışrîn min-Cumâdelâhir li-sene ihdâ ve semânîn ve elf.<br><br>Şuhûdü’l-hâl: Fahrü’l-a‘yân Mehmed Ağa b. Abdullah, fahrü’l-kuzât Süleyman Efendi, fahrü’l-kuzât Davud Efendi, fahrü’l-akrân Mehmed Ağa, Mehmed Efendi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2551"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2553"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o578"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>