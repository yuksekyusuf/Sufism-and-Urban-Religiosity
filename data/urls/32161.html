﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 263<br>Hüküm no: 164<br>Orijinal metin no: [65b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’da Büyük Yeni Han’da yerleşik Selanikli Yorgi v. Hristodolo ile Valide Hanı’nda yerleşik Sakızlı Yani Rodokanaki v. Kozi’nin, Avrupa tüccârlarına vekil tayin edildikleri</b><br><br>Avrupa tüccârları üzerlerine 2 nefer vekîl nasbı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>El-hâletü-hâzihî berren ve bahren Avrupa ticâretiyle me’lûf olanlar ve bundan böyle dahi izhâr-ı hâhiş ve arzu eden Devlet-i aliyyemin ehl-i zimmet re‘âyâsının ticâretleri taht-ı râbıta ve nizâma idhâl olunduğu sûretde ticâretlerine vüs‘at gelip hem tâife-i mesfûreye ve hem gümrükler îrâdına menâfi‘-i kesîreyi mûcib olacağı umûr-ı vâzıhadan olmağla re‘âyâ-yı Devlet-i aliyyemden Avrupa ticâretine hâhişger olan tüccâr beynlerinde cümlenin inzimâm-ı re’y ve intihâbıyla iki nefer vekîller nasb u ta‘yîn kılınıp beynlerinde umûr-ı muhâsebe ve kavâ‘id ve husûsât-ı sâire-i ticâretde nâfizü’l-kelim olmaları ve bâkīsi mersûm vekîllerin re’ylerine mütâba‘at ile muhâlif-i kavâ‘id-i mer‘iyye-i ticâret harekâta mütecâsir olanların iktizâ eden tedîbleri esnâfca icrâsına vekîlân-ı mersûmânın [66a] me’zûniyet ve me’mûriyetleri derc ve tasrîh oluna[rak] nâzırlarının takrîr ve istid‘âsıyla bu bâbda başkaca fermân-ı âlî ısdâr ve beher sene mersûm vekîller tebdîl olunup cümlenin ma‘rifet ve intihâbıyla âharları yine bâ-emr-i âlî ta‘yîn olunmak husûsu bâ-hatt-ı hümâyûn verilen şurût-ı nizâmdan olduğuna binâen tüccâr-ı mersûmenin bu def‘a Derbâr-ı şevket-karâr-ı mülûkâneme takdîm eyledikleri bir kıt‘a mahzar-gûne arzuhâllerinde berevât-ı şerîfemle Avrupa ticâretine me’zûn re‘âyâ-yı Devlet-i aliyyemden Dersa‘âdet’imde Büyük Yeni Han’da mütemekkin Selanikli Yorgi v. Hristodolo ve yine tüccâr-ı mersûmeden Der-aliyye’mde Vâlide Hanı’nda mütemekkin Sakızlı Yani Rodokanaki v. Kozi nâm iki nefer tâcirler işbu sene-i mübâreke Haziran’ı ibtidâsından i‘tibâr ile bir sene-i kâmile umûr-ı vekâleti rü’yet eylemek üzere cümlesinin re’y ve ma‘rifetleriyle intihâb olunduğu beyânıyla ber-mûceb-i şurût-ı nizâm vekîl nasb u ta‘yîn olunmaları bâbında vekâleti hâvî emr-i şerîfim i‘tâsını istid‘â eylediklerin hademe-i Devlet-i aliyyemden Dîvân-ı Hümâyûn’um Beylikcisi olup Avrupa Tüccârı Nâzırı olan kıdvetü’l-emâcid ve’l-ekârim es-Seyyid Ahmed Safî -zîde mecduhû- bir kıt‘a memhûr takrîriyle ifâde etmekle tâcirân-ı mersûmân vech-i meşrûh üzere tüccâr-ı mersûmeye vekîl nasb u ta‘yîn olunmak fermânım olmağın imdi ber-mûceb-i şurût-ı nizâm tâife-i mersûmenin beynlerinde vâki‘ olan umûr-ı muhâsebe ve husûs-ı sâirelerin [bir] sene-i kâmile vekîlân-ı mersûmân rü’yet ve tüccâr-ı mersûme dahi re’ylerine mütâba‘at ve kavâ‘id-i mer‘iyye-i ticârete münâfî harekâta mübâderet edenlerin nâzır-ı mûmâ-ileyh ma‘rifetiyle levâzım-ı tedîblerinin icrâsı için üzerlerine mersûmân vekîl nasb u ta‘yîn kılındığı [ve] mersûmânın vekâleti umûruna kimesne tarafından müdâhale ve ta‘arruz olunduğuna rızâ-yı aliyyem olmadığı sen ki mevlânâ-yı mûmâ-ileyhsin, ma‘lûmun oldukda ber-vech-i meşrûh amel ve harekete dikkat olunmak ve hilâf-ı şurût ve münâfî-i emr ü rızâ vaz‘ ve hâlât tecvîz olunmamak bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından tevakkī ve mübâ‘adet eyleyesin. Şöyle bilesin alâmet-i şerîfe i‘timâd kılasın.<br><br>Tahrîren fi’l-evâhiri şehri Rebî‘ülûlâ sene 1221<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32160"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32162"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b263"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o652"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>