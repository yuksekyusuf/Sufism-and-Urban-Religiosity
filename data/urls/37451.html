﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 646<br>Hüküm no: 507<br>Orijinal metin no: [120a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Keresteciler Çarşısı Para Vakfı’ndan aldığı borcu ödemeden vefat eden Hüseyin Ağa’nın terekesinden paranın ödenmesi</b><br><br>Mahmiye-i İstanbul’da Keresteciler sûkunun nukūd-ı mevkūfesine hâlâ mütevellî olan Keresteciler Kethüdâsı hâfızü’l-kitâb el-Hâc Hüseyin Ağa b. Hasan meclis-i şer‘de Mahmiye-i mezbûrede Hoca Attâr Halil mahallesi ahâlîsinden olup düyûnu terekesinden ezyed olduğu halde vefât eden Keresteci el-Hâc Ali b. İbrahim b. Sevindik’in tesviye-i umûruna vasî ve kayyım nasb olunup zâtı ta‘rîf-i şer‘î ile mu‘arrefe zevce-i menkûha-i metrûkesi Râbia Hatun bt. İbrahim mahzarında bi’t-tevliye üzerine da‘vâ ve takrîr-i kelâm edip müteveffâ-yı mezbûr el-Hâc Ali b. İbrahim b. Sevindik târîh-i fevtinden on bir sene mukaddem Keresteciler sûkunun nukūd-ı mevkūfesine mütevellî olan el-Hâc Mehmed b. Abdullah yedinden asl-ı mal-ı vakıfdan huzûr-ı Müslimînde yüz elli guruş istidâne ve kabz ve deyn-i merkūmu nâtık imzâ ve hatmiyle mümzâ ve mahtûm temessük verdikden sonra ben meblağ-ı merkūmu tevliyetim hasebiyle yüz dokuz senesinde müteveffâ-yı mezbûrdan taleb eylediğimde meblağ-ı merkūmu bana sâhh? olmadan fevt olmağla terekesine vaz‘-ı yed eden vasiye-i mezbûreden taleb ederim suâl olunsun dedikde gıbbe’s-suâl ve’l-inkâr müdde‘î-i mezbûrdan müdde‘âsına beyyine taleb olundukda udûl-ı Müslimînden Çukur mahallede sâkin Yahya Çelebi b. Ömer ve el-Hâc Mehmed b. İsmail ve Sûfî el-Hâc Ahmed b. Abdullah li-ecli’ş-şehâde meclis-i şer‘a hâzırûn olup isre’l-istişhâd fi’l-vâki‘ müteveffâ-yı mezbûr Keresteci el-Hâc Ali b. İbrahim b. Sevindik târîh-i fevtinden on bir sene mukaddem mütevellî-i ma‘zûl el-Hâc Mehmed b. Abdullah yedinde olan asl-ı mal-ı vakıfdan huzûrumuzda yüz elli guruş istidâne ve kabz edip işbu deyn temessükünü def‘ eyledi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye edip ba‘de’t-ta‘dîl ve’t-tezkiye şehâdetleri makbûle olmağın gıbbe’t-tahlîfi’ş-şer‘î mûcebiyle ba‘de’l-hükm mâ-vaka‘a kayd şüd.<br><br>Fî 18 min-Rebî‘ülâhir sene 1110.<br><br>Şuhûdü’l-hâl: Mustafa Çelebi b. Osman, el-Hâc Yusuf b. Abdurrahman, Mehmed Efendi b. Sunullah, Hüseyin Ağa b. İbrahim</p>          <br><a title="Önceki sayfa" style="text-decoration:none" href="./ayrmetin.php?idno=37450"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37452"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0646"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1125"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>