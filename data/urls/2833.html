﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 422<br>Hüküm no: 515<br>Orijinal metin no: [95b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Çelebi’nin Ayşe Hatun’dan aldığı cariyenin ayıplı olması nedeniyle cariyenin iade olunması</b><br><br>Mahmiye-i İstanbul’da Çerâğī Hamza mahallesinde sâkin işbu râfi‘ü’l-kitâb el-Hâc Mehmed Çelebi b. Abdullah nâm kimesne meclis-i şer‘-i şerîfde Hâce Âişe bt. el-Hâc İbrahim nâm hatun mahzarında üzerine da‘vâ ve takrîr-i kelâm edip târîh-i kitâbdan mukaddem mezbûre Âişe’den cemî‘ uyûbdan sâlime olmak üzere yüz altı esedî guruşa iştirâ ve kabz [95b] ve def‘-i semen eylediğim işbu hâzır bi’l-meclis orta boylu açık kaşlı, gök elâ gözlü Rusiyyetü’l-asl Bağcenân bt. ( ) nâm câriyenin üç dişi maklû‘ ve muayyeb olup ayb-ı mezbûr bâyi‘a-i mezbûre yanında mevcûd ve kadîm olmağla ba‘de’n-nazar suâl olunup semen-i mezbûru bana verip câriye-i mezbûreyi istirdâd ve kabza mezbûre Âişe’ye tenbîh olunmak murâdımdır dedikde, câriye-i mevsûfe-i mezbûrenin ağzına nazar olundukda fi’l-hakīka üç dişi maklû‘a ve mu‘ayyebe olup ayb-ı mezbûr uyûb-ı zâhirden olmağla mezbûre Âişe’ye suâl olundukda mezbûre Âişe câriye-i mevsûfe-i mezbûreyi uyûbdan sâlime olmak üzere semen-i mezbûr yüz elli esedî guruşa müdde‘î-i mezbûra bey‘ ve teslîm ve kabz-ı semen etdiğini ikrâr, lâkin ayb-ı mezbûrun kable’l-bey‘ kendi yanında mevcûd ve kadîm olduğunu münkire olmağla müdde‘î-i mezbûrdan ayb-ı mezbûrun kademine beyyine taleb olundukda müdde‘î-i mezbûr ikāmet-i beyyineden izhâr-ı acz ile istihlâf etmeğin mezbûre Âişe’ye mevsûfe-i mezbûreyi müdde‘î-i mezbûra bey‘ ve teslîm etdikde mevsûfe-i mezbûrede ayb-ı mezbûr mevcûd olmadığına yemîn teklîf olundukda mezbûre Âişe yeminden nükûl edip müdde‘î-i mezbûr tahlîf-i şer‘î ile tahlîf olundukdan sonra mûcebince semen-i mezbûru müdde‘î-i mezbûra verip câriye-i mezbûreyi istirdâd ve kabza mezbûre Âişe’ye tenbîh olunmağın mâ-vaka‘a bi’t-taleb ketb olundu.<br><br>Fî 27 min-Şa‘bâni’l-mu‘azzam sene 1081.<br><br>Şuhûdü’l-hâl: Abdülfettah Çelebi b. Abdüllatif, Mehmed Çavuş b. Abdullah, İbrahim Çelebi b. Mehmed, Şa‘bân b. Mehmed, es-Seyyid Mustafa Çelebi b. es-Seyyid Ahmed, Şükrullah Bey b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=2832"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2834"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b422"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o528"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>