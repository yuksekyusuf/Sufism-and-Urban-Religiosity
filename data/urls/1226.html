﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 132<br>Hüküm no: 68<br>Orijinal metin no: [10a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Mustafa ve Hasan’ın terekesinin kardeşleri Hüseyin b. Papa’ya ait olduğunun tespiti</b><br><br>Fi’l-asl vilâyet-i Rumeli’nde İlbasan kazâsına tâbi‘ Birce nâm karyeden olup vilâyet-i Anadolu’da Pazarköyü kazâsına tâbi‘ Katırlı nâm karyede müsâfiren vefât eden Mustafa ve Hasan ibney Papa nâm kimesnelerin li ebeveyn karındaşları ve hasren vârisi olan Hüseyin b. Papa nâm kimesne meclis-i şer‘de işbu râfi‘ü’l-kitâb Hasan b. Abdullah nâm kimesne mahzarında üzerine da‘vâ ve takrîr-i kelâm edip mûrislerim müteveffâ-yı mezbûrân Mustafa ve Hasan’ın merkūm Hasan zimmetinde cihet-i karz-ı şer‘îden bin akçe hakları olup kable’l-ahz vefât edip meblağ-ı mezkûr merkūm Hasan zimmetinde kalmağla hâlâ terekeleri bi hasebi’l-irs bana isâbet etmekle suâl olunup meblağ-ı mezbûrun alıverilmesi matlûbumdur dedikde, gıbbe’s-suâl merhûm Hasan cevâbında fi’l-vâki‘ müteveffiyân-ı mezbûrân Mustafa ve Hasan’a cihet-i mezbûreden zimmetimde bin akçe deynim vardır deyû ikrâr lâkin müdde‘î-i merkūm Hüseyin müteveffiyân-ı mezbûrânın li ebeveyn karındaşı ve hasren vârisi olduğu ma‘lûmum değildir deyû verâsetini inkâr edicek müdde‘î-i merkūm Hüseyin’den müdde‘âsını mübeyyine beyyine taleb olundukda fi’l-asl zikr olunan İlbasan kazâsına tâbi‘ Draç nâm karyeden olup mahmiye-i İstanbul’da Acemî meydanı başında sâkin hayyât tâifesinden Mehmed b. Hüseyin ve Hüseyin b. Mustafa nâm kimesneler li ecli’ş-şehâde meclis-i şer‘a hâzırân olup istişhâd olunduklarında müteveffiyân-ı mezbûrân Mustafa ve Hasan müdde‘î-i merkūm Hüseyin ile li ebeaceveyn karındaşlar olup babaları ismi Papa ve anaları ismi Mara ve maskat-ı re’sler[i] zikr olunan İlbasan kazâsına tâbi‘ Birce nâm karyeden olup müteveffiyân-ı mezbûrânın müdde‘î-i mezbûr Hüseyin’den gayrı vârisi ve terekesinde müstahık olduğu ma‘lûmumuz değildir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebince meblağ-ı mezbûr bin akçeyi müdde‘î-i mezbûr Hüseyin’e edâ ve teslîme merkūm Hasan’a tenbîh birle mâ vaka‘a bi’t-taleb ketb olundu. Fi’l-yevmi’s-sânî min Cumâdelûlâ li sene seb‘a ve seb‘în ve elf<br><br><br>Şuhûdü’l-hâl: Hasan Çavuş b. Ali, Gazanfer b. Tevekkül, Abdi Çelebi b. Hüseyin, Şükr[ullah] Bey b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=1225"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1227"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b132"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o1020"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>