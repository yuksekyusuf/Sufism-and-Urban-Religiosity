﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 156<br>Hüküm no: 78<br>Orijinal metin no: [30b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kömürcülerin, Midye vs. yerlerdeki kömürü İstanbul’a getirerek halka kömür sıkıntısı çektirmeyeceklerine dair taahhütte bulundukları</b><br><br>Der-aliyye[‘ye] kömür nakli için ilmühaber.<br><br>El-hâletü-hâzihî Âsitâne-i aliyye mahzenlerinde mevcûd olan kömür kırk elli gün ancak vefâ edeceği tahkīk olunmakdan nâşî bu husûsun taht-ı râbıtaya idhâlinden lâ-büd olmağla imdi kömürcü esnâfıyla kethudâsını celb ve şu mevsim güzâr etmeksizin külliyetlü kömür celbine lâzım gelen tedâbîr her ne ise ona teşebbüs ve tanzîm etmelerini nizâm-ı kav[î]ye rabt ve mevsim-i şitâda ibâdullâh kömür husûsunda kat‘an muzâyaka çekmemek ve fiyât-ı mu‘ayyeneden ziyâde satmamak vechile gereği gibi ta‘ahhüd ettirtip ba‘d-ezîn hilâfı hareketde bulunurlar ise kendileri tedîb ve mahzen ve mevcûdları cânib-i mîrîden zabtolunmak üzere yedlerinden sened-i kavî ahz ve Başmuhâsebe’ye sebt ü kaydolunmak bâbında İstanbul Kādısı fazîletlü, semâhatlü Efendi hazretlerine hitâben beyâz üzerine sâdır olan fermân-ı âlî mûcebince kömürcü esnâfının kethudâları ve ashâb-ı sefâin olan müsin ve ihtiyârları meclis-i şer‘a ihzâr ve sâdır olan fermân-ı âlî muvâcehelerinde kırâet ve mefhûm-ı münîfi her birine ifhâm ve işâ‘at ve mevsim-i deryâ güzâr etmeksizin külliyetlü kömür celb etmelerini ve fiyât-ı mu‘ayyeneden ziyâdeye kömür satmamak üzere kendilere tenbîh olundukda cümlesi sem‘an ve tâ‘aten merâsimini ba‘de’l-edâ cevâblarında lillâhi’l-hamdü ve’l-minne el-ân Midye ve Podime ve Selves ve Panayır ve Ayapalos ve İğneada iskelelerinde doksan çenberlik kömür mevcûd olup bizim ancak bu mevsimde kârımız ve kisbimiz ve sefînelerimiz Der-aliyye’ye kömür celb ve nakline mahsûs olmağla inşâallâhü te‘âlâ müsâ‘ade-i eyyâm ve hava oldukça iskelehâ-i mezkûrede el-yevm mevcûd ve bundan sonra tenzîl olunan kömürün cümlesi Der-aliyye’ye nakil ve fiyât-ı mu‘ayyenesiyle bey‘a ta‘ahhüd eyledik, lâkin bu mevsimde Der-aliyye’ye kömür nakliyle me’lûf olagelen çekeleve ve tonbaz ve kapılı kayık ve çektirme ashâbı olan kimesneler sefînelerini kışlaklarına rabt ve sefer-i deryâyı terk etmeleriyle onlar dahi zikrolunan kömürleri iskelehâ-i mezkûreden bir gün evvel Âsitâne-i aliyyeye nakil için sefînelerini göndermeleri bâbında Gümrük Emîni sa‘âdetlü Hasan Ağa’ya hitâben fermân-ı âlî sudûru iktizâ eylediğini ve iskelehâ-i mezkûrede olan kömür Âsitâne-i aliyyeye naklolunduğu takdîrce sekene-i Dârü’s-saltana’ya bâliğan mâ-belağ vefâ edip kömür husûsunda ibâdullâh kat‘an muzâyaka çekmeyeceklerini inhâ ve ihbâr ve ber-vech-i muharrer kömür nakline ta‘ahhüd etmeleriyle işbu ta‘ahhüdleri ba‘de’t-tescîli’ş-şer‘ Başmuhâsebe’ye dahi sebt ü kaydolunup eğer hilâf-ı ta‘ahhüd hareket eder olur ise tedîb olacaklarını memhûren i‘lâm etmekle i‘lâmları mûcebince Başmuhâsebe’ye kayd ve İstanbul Mahkemesi’ne ilmühaberi i‘tâ olunmak bâbında fermân-ı âlî sâdır olmağın mûcebiyle kaydolunup İstanbul Mahkemesi’ne işbu ilmühaber kāimesi verildi.<br><br>Fî-gurreti Şa‘bân sene 1219</p>          <br><a title="Önceki sayfa" style="text-decoration:none" href="./ayrmetin.php?idno=32074"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32076"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b156"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o687"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>