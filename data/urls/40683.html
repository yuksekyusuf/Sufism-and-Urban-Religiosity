﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 409<br>Hüküm no: 404<br>Orijinal metin no: [58a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhume İsmihan Hatun’un menzil satışından Mehmed Efendi b. Ali’de olan alacağının varisleri olan kocası Şaban Efendi ile kızları Şerife Rabia ve Ümmühani’ye ödenmesi</b><br><br>Mahmiye-i İstanbul’da Sinan Ağa mahallesinde sâkine iken bundan akdem vefât eden İsmihan Hâtun bt. Ahmed’in zevc-i metrûku Şa‘ban Efendi b. Yahya nâm kimesne ile li-ebeveyn karındaşı kızları Şerife Râbia ve Ümmühani bintey İbrahim nâm hâtunlar meclis-i şer‘-i hatîr-i lâzimü’t-tevkīrde menzil-i âti’l-beyâna şirâ’-i şer‘î tarîki ile vâzı‘u’l-yed olduğu şer‘an sâbit olan zahrü’l-kuzât Mehmed Efendi b. Ali mahzarında herbiri üzerine da‘vâ ve takrîr-i kelâm edip mûrisimiz müteveffât-ı merkūme silk-i mülkünde olup mahmiye-i mezbûrede Ali Paşa-yı atîk mahallesinde vâki‘ bir tarafı Mustafa Bey mülküne ve bir tarafı Kara Mustafa el-yesârî Vakfı’na ve bir tarafı bazen Hüseyin Beşe mülküne ve bazen yine bizim mülkümüze ve bir tarafı Ali Paşa-yı Cedîd Medresesi’ne ve bir tarafı tarîk-ı âmma müntehî dâhiliyesinde iki bâb tahtânî odaları ve bir sofayı ve matbahı ve bi’r-i mâ ve kenîfi ve bahçeyi ve hâriciyesinde bir bâb fevkānî oda ve dehlîz ve kenîf ve havluyu müştemil cemî‘ menzilini hâl-i hayâtında ve kemâl-i akl ve sıhhatinde bin altmış yedi senesi Saferi’nin üçüncü gününde mezbûr Mehmed Efendi’ye kırk bin akçeye bâtten bey‘ ve teslîm ol dahi ba‘de’l-iştirâ ve’t-tesellüm semen-i mezbûrun dokuz bin akçesini müteveffât-ı merkūme ahz u kabz edip semen-i bâkī otuz bir bin akçeyi kable’l-ahz ve’l-istîfâ vefât edip meblağ-ı mezbûr irs-i şer‘î ile bize isâbet ve intikāl etmekle hâlâ mezbûr Mehmed Efendi’den taleb eylediğimizde edâ ve teslîminden imtinâ‘ eder suâl olsun dedikde gıbbe’s-suâl mezbûr Mehmed Efendi cevâbında bâlâda tafsîli mürûr ettiği vech üzere menzil-i mahdûd-ı mezbûru hayâtında müteveffât-ı merkūmeden semen-i mezbûr kırk bin akçe iştirâsı ve semen-i mezbûrdan zimmetinde otuz bir bin akçe bâkī kaldığını ikrâr ve i‘tirâf edip lâkin mezbûrûn Şa‘ban Efendi ve Şerife Râbia ve Ümmühani’nin vech-i muharrer üzere verâsetlerini inkâr edicek müdde‘iyyûn-ı mezbûrûndan verâsetlerini mübeyyine beyyine taleb olundukda mahmiye-i mezbûrede Molla Gönânî mahallesinde sâkin sâbıkā İzmir kādısı olan umdetü’l-ulemâ’i’l-izâm zübdetü’l-mevâlî’l-fihâm Yahya Efendi neclü’l-mevlâ’l-merhûm Abdülaziz Efendi ve yine Sinan Ağa mahallesi sükkânından Hâcı Nurullah b. Süleyman nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ mezbûr Şa‘ban Efendi müteveffât-ı merkūmenin zevc-i metrûku ve mezbûretân Şerife Râbia ve Ümmühani müteveffât-ı merkūmenin li-ebeveyn karındaşı kızları ve zât-ı rahm cihetinden vâriseleri olup zîrâ mezbûretân Şerife Râbia ve Ümmühani’nin babaları mezbûr İbrahim müteveffât-ı mezbûre İsmihan ile li-ebeveyn karındaşları olup babaları ismi mezbûr Ahmed ve cedleri ismi Abdullah nâm kimesne ve anaları ismi Emine nâm hâtun ve maskat-ı re’sleri zikrolunan Ali Paşa-yı atîk mahallesidir ol vechile müteveffât-ı mezbûrenin verâsetini zevci mezbûr Şa‘ban Efendi ile zî-rahm cihetinden mezbûretâna münhasıra olup bunlardan gayrı vâris-i ma‘rûfu ve terekesine âhar müstahık olduğu ma‘lûmumuz değildir biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mâ-vaka‘a [bi’t-taleb] ketb olundu.<br><br>Fi’l-yevmi’s-sâdis aşer min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Ahmed Efendi b. Ali, Ahmed Çelebi b. Ferruh, Ahmed b. Mehmed, Mustafa b. Muharrem, Osman Beşe çukadâr, İsa Bey b. Ahmed ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40682"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40684"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b409"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o855"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>