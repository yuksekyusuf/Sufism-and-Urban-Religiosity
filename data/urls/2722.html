﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 341<br>Hüküm no: 404<br>Orijinal metin no: [76b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Borcunu ödemesi hususunda Kürkçü Yorgi’ye tenbihte bulunulması</b><br><br>Mahmiye-i İstanbul’da Langa kurbünde Çakırağa mahallesi sâkinlerinden Derzi Avak v. Ağya nâm zimmî meclis-i şer‘-i şerîfde Kürkçü Yorgi v. Dimitri nâm zimmî muvâcehesinde takrîr-i da‘vâ ve tasvîr-i müdde‘â edip mezbûr Yorgi zimmetinde cihet-i karzdan hakkım olan iki yüz yirmi yedi buçuk kıt‘a esedî guruşun bundan akdem hîbetü’d-deyn femen-aleyhi’d-deyn sahîha fehvâsı üzere yirmi iki buçuk kıt‘a esedî guruşunu mezbûr Yorgi’ye hîbe edip ol dahi ittihâb eylemekle cihet-i mezbûreden bâkī bana zimmetinde vâcibü’l-edâ iki yüz beş kıt‘a esedî guruş deyni olduğunu şuhûd mahzarında ikrâr dahi etmiş idi. Merkūm Yorgi’den suâl olunup meblağ-ı bâkī-i mezkûr iki yüz beş kıt‘a esedî guruşun alıverilmesi matlûbumdur dedikde gıbbe’s-suâl merkūm Yorgi cevâbında müdde‘î-i merkūm Avak’a cihet-i mezbûreden ancak yüz beş buçuk kıt‘a esedî guruş deynim olup elli kıt‘a esedî guruşunu târîh-i kitâbdan iki sene mukaddem teslîm bâkī kalan elli beş buçuk kıt‘a esedî guruşunu dahi târîh-i kitâbdan iki hafta mukaddem mahmiye-i mezbûrede Ohri mahallesinde vâki‘ menzilimde müdde‘î-i mezbûra edâ ve teslîm, ol dahi ahz u kabz edip hattâ kabzını şuhûd mahzarında ikrâr dahi etmiş idi deyüp müdde‘î-i mezbûru ba‘zı müdde‘âsında def‘le mukābele edip yüz beş buçuk kıt‘a esedî guruşdan ziyâde deyni olduğunu inkâr edicek mezbûr Avak’dan ziyâde da‘vâsını mübeyyine ve merkūm Yorgi’den def‘-i mezbûrunu mübeyyine beyyine taleb olundukda mârrü’z-zikr Ohri mahallesi sükkânından Papa Lamyornos v. Papa Yako ve Bakkāl Yorgi v. Angelosta ve zikr olunan Çakırağa mahallesi sükkânından Derzi Mihail v. İsrail nâm zimmîler li-ecli’ş-şehâde meclis-i şer‘-i şerîfe hâzırûn olup istişhâd olunduklarında fi’l-hakīka merkūm Yorgi müdde‘î-i mezbûr Avak’a cihet-i mezbûreden zimmetinde vâcibü’l-edâ iki yüz beş kıt‘a esedî guruş deyni olduğunu mukaddemâ bizim muvâcehemizde ikrâr ve bizi işhâd eylediğinden sonra meblağ-ı mezbûr iki yüz beş kıt‘a esedî guruşdan elli kıt‘a esedî guruşunu târîh-i kitâbdan iki sene mukaddem teslîm ve bâkī kalan elli beş buçuk kıt‘a esedî guruşunu târîh-i kitâbdan iki hafta mukaddem zikr olunan Ohri mahallesinde vâki‘ menzilinde müdde‘î-i mezbûra bizim muvâcehemizde edâ ve teslîm, müdde‘î-i mezbûr Avak dahi ahz u kabz edip hattâ mezbûr Avak merkūm Yorgi zimmetinde cihet-i mezbûreden hakkı olan iki yüz beş kıt‘a esedî guruşdan yüz beş buçuk kıt‘a esedî guruşunu ahz u kabz edip mezbûr Yorgi’nin zimmetinde cihet-i mezbûreden bâkī ancak doksan dokuz buçuk kıt‘a esedî guruş hakkı kaldığını bizim muvâcehemizde ikrâr edip merkūm Yorgi dahi tasdîk eylemiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebince meblağ-ı bâkī-i mezkûr doksan dokuz buçuk kıt‘a esedî guruşu müdde‘î-i mezbûr Avak’a edâ ve teslîme merkūm Yorgi’ye ba‘de’t-tenbîh mâ-hüve’l-vâki‘ bi’t-taleb ketb olundu.<br><br>Fî 20 min-Şa‘bâni’l-mu‘azzam sene 1081.<br><br>Şuhûdü’l-hâl: Fahrü’l-akrân Mehmed Çelebi kethüdâ-yı muhzırân, Veli Bey b. Mahmud, Ebubekir Efendi b. Mehmed, Rıdvan Beşe b. Abdullah, İbrahim Çelebi b. Ahmed, Ali Bey b. Mustafa, Receb Bey b. Abdullah ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=2721"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2723"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b341"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o547"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>