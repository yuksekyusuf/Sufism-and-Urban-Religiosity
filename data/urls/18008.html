﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 643<br>Hüküm no: 1055<br>Orijinal metin no: [119b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Preko’nun arkadaşı Dimitri tarafından tüfenk kurşunuyla öldürüldüğüne dâir şahitlik edenlerin makbûl kişiler oldukları</b><br><br>Maʻrûz;<br><br>Ashâb-ı arzuhâlden olup zikr-i âtî maktûlün babası ve hasran vârisi idiği muvâcehe-i hasm-ı şerʻîde sâbit olan hâmilü’l-iʻlâm Marko v. Koyo nâm zimmî on beş gün mukaddem izzetlü bostancıbaşı ağa tarafından haseki mübâşeretiyle ihzâr-ı şerʻ etdirdiği Dimitri v. Kiro nâm zimmî muvâcehesinde sulbî kebîr oğlum olup bundan akdem Rumeli’nde Premedi kazâsında Laşova nâm karyemize irsâl eylediğim oğlum Preko zimmî işbu merkūm Dimitri ile refîk olup esnâ-i tarîkde Havâss-ı aliyye kazâsında Papaz Burgos deresine vardıklarında işbu târîh-i iʻlâm senesi Cemâziyelâhiresi’nin beşinci günü kuşluk vaktinde merkūm Dimitri oğlum mesfûr Preko zimmînin üzerine bi-gayr-ı hakkın amden tüfenk atıp kurşunu ile göğsünden darb ve ol darbın tesîrinden nâşî der-akab müteessiren hâlik olmağla suâl olunup mûcib-i şerʻîsini taleb ederim deyü daʻvâ etdikde gıbbe’s-suâl ve’l-inkâr müddeʻî-i merkūm Marko zimmîden beyyine taleb olundukda Havâss-ı aliyye kazâsında Litros nâm karyede vâkiʻ bakkal dükkânında esnâ-i tekellümde işbu müddeʻî-i merkūm Marko’nun oğlu Preko zimmîyi ben katl eyledim deyü âlet-i katli zikretmeksizin işbu mesfûr Dimitri zimmî kirâren ve mirâren ikrâr ve işhâd eyledi deyü ola[n] ikrârına bahçıvan tâifesinden Dimo v. Kigo ve Zeyrek kurbünde bahçıvan küfecisi Riço v. Peço nâm zimmîler şehâdet edip kable’t-tezkiye taʻyîn buyrulan kılavuz çırağı Mehmed Çavuş kulları mübâşeretiyle mahbûsen işbu mesfûr Dimitri ihzâr ve muvâcehesinde müddeʻî-i mesfûr Marko husûs-ı katli ber-vech-i muharrer daʻvâ ve müddeʻâsını mübeyyin âhar şâhid taleb olundukda Mevlevîhâne Yenikapısı hâricinde mütemekkin Bakkāl tâifesinden Anderya v. Yorgaki ve mahmiye-i İstanbul’da Miʻmar çarşısında Uzun Yusuf Mahallesi’nde mütemekkin Bakkāl Tanaş v. İstati nâm zimmîler li-ecli’ş-şehâde meclis-i şerʻa hâzırân olup istişhâd olunduklarında fi’l-hakīka bundan akdem Silivri kazâsından peynir iştirâ edip gelirler iken mârru’z-zikr Haslar kazâsında Papaz Burgos karyesi deresine geldiğimizde müddeʻî-i merkūm Marko v. Koyo nâm zimmînin şahsı maʻlûmumuz olan sulbî kebîr oğlu Proko zimmî kezâlik şahsı maʻlûmumuz olan işbu Dimitri v. Kiro ile maʻan zikr olunan Papaz Burgos karyesi derûnunda işbu târîh-i iʻlâm senesi Cemâziyelâhiresi’nin beşinci günü kuşluk vakti mülâki olduğumuz hâlde müddeʻî-i merkūm Marko’nun sulbî kebîr oğlu mesfûr Preko zimmînin üzerine işbu mesfûr Dimitri vakt-i mezkûrda bi-gayr-ı hakkın amden tüfenk atıp kurşunu ile göğsünden darb ve cerh ve ol darbın tesirinden nâşî der-akab müteessiren mesfûr Preko hâlik olup bizler bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şerʻiyye eylediklerinde şâhidân-ı mesfûrânı tezkiye içün cânib-i şerʻden mürsel Kâtib Mehmed Efendi ve Çukadâr Mehmed Emin ve Muhzır el-Hâc Mehmed ve çavuş kulları ile mahallelerine varıp suâl etdikde şâhidân-ı mesfûrân Anderya ve Tanaş makbûlü’ş-şehâde olduklarını cerîdede mazbûtü’l-esâmî on dokuz nefer Müslimîn ve dört nefer zimmîler haber verdiklerini baʻde’t-tahrîr ve’l-inhâ şehâdetleri makbûle olmağın mûcebiyle baʻde’l-hükm ve’t-tescîl ashâb-ı arzuhâlden Hristo ve Kosta ve Yorgo zimmîlerin tasaddî eyledikleri katl daʻvâları henüz sâbit olmadığı mübâşir-i merkūm iltimâsıyla huzûr-ı âlîlerine iʻlâm olundu. Bâkī fermân hazret-i veliyyü’l-emrindir.<br><br>Fî 25 min-Şevvâli’l-mükerrem sene 1161</p>          <br><a title="Önceki sayfa" style="text-decoration:none" href="./ayrmetin.php?idno=18007"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=18009"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b643"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o652"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>