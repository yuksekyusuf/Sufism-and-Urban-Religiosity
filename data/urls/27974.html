﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 586<br>Hüküm no: 639<br>Orijinal metin no: [186a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mustafa b. Pîrce’nin kaybedip Mustafa Beşe b. Ahmed’in elinde bulduğu beygirinin kendisine teslimi</b><br><br>Mahmiye-i İstanbul hısnı ebvâbından Kapan-ı dakīk kapısı dâhilinde sâkin işbu râfi‘ü’l-kitâb Mustafa b. Pîrce nâm kimesne meclis-i şer‘-i hatîr-i lâzımü’t-tevkīrde diğer Mustafa Beşe b. Ahmed nâm kimesne mahzarında üzerine da‘vâ ve takrîr-i kelâm edip işbu mevcûd bi’l-meclis doru alaca iğdiş bârgirimi târih-i kitâbdan bir sene mukaddem yedimde mülküm olduğu hâlde mülkümden zâyi‘ olmuşdu hâlâ mezbûr diğer Mustafa Beşe yedinde buldum bi gayri hakkın vaz‘-ı yed etmekle suâl olunup kasr-ı yedine bana teslîme mezbûr diğer Mustafa Beşe’ye tenbîh olunmak matlûbumdur dedikde gıbbe’s-suâl mezbûr diğer Mustafa Beşe cevâbında mezbûr bârgir gāib ani’l-meclis şerîkim ( ) ile mukaddemâ ismi ma‘lûmumuz olmayan bir kimesneden semen-i ma‘lûm-ı medfû‘a iştirâ eylediğimiz hasebiyle vaz‘-ı yed ederim deyû vech-i muharrer üzre müdde‘î-i mezbûrun mülkü olup mülkünde iken zâyi‘ olduğunu münkir olıcak müdde‘î-i mezbûrdan müdde‘âsını mübeyyine beyyine taleb olundukda udûl-i müslimînden olup yine Kapan-ı dakīk kurbunda sâkin Ali Bey b. Pîrce ve mahmiye-i mezbûrede Debbâğ Yunus mahallesinde sâkin Hasan Beşe b. Mehmed nâm kimesneler li ecli’ş-şehâde mahfil-i şer‘a hâzırân olup isre’l-istişhâd, fi’l-vâki‘ sâlifü’z-zikr bârgir müdde‘î-i mezbûr Mustafa b. Pîrce’nin mülkü olup yedinde mülkü olduğu hâlde târih-i mezbûrda mülkünden zâyi‘ olmuş idi biz bu husûsa bu vech üzre şahidleriz, şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri hayyiz-i kabûlde vâkı‘a oldukdan sonra sâlifü’z-zikr bârgiri bir kimesneye bey‘ veya hibe etmeyip ve yâhud taraf-ı şer‘iyyeden bir tarîk ile mülkünden ihrâc ettiğine mezbûr Mustafa b. Pîrce’ye yemîn teklîf olundukda ol dahi hasbe’l-mes’ûl yemîn billâhi’l-aliyyi’l-a‘lâ etmeğin mûcebiyle mârrü’z-zikr bârgiri müdde‘î-i mezbûra red ve teslîme mezkûr diğer Mustafa Beşe’ye tenbîh birle, mâ vaka‘a bi’t-taleb ketb olundu. Fi’l-yevmi’s-sâmin ve’l-ışrîn min şehri Rebî‘ilâhir li sene seb‘a ve semânîn ve elf.<br><br><br>Şuhûdü’l-hâl: İbrahim Çelebi Serbölük, Hasan Çelebi el-Muhzır, el-Hâc Mustafa Bey Serbölük, İsmail Çelebi el-Muhzır ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27973"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27975"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b586"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o637"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>