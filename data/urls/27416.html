﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 132<br>Hüküm no: 81<br>Orijinal metin no: [20a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe bt. Ali’nin Yenibahçe Karabaş mahallesindeki evini vakf ve İmam Hasan Efendi’yi mütevelli tayin ettiği</b><br><br>[Arapça] İşbu vesîka-i sahîha-i şer‘iyyede asl-ı vakıf ve vakfın şerâ’it ve zevâbıtına dâir yer alan husûslar benim tarafımdan görülmüştür eimme-i eşrâf beyninde cârî vakıf mes’elesindeki ihtilâfı da bilerek vakfın sıhhatine ve lüzûmuna umûmen ve husûsan hükm ettim. Ben fakīr, medîne-i Kostantıniyye müvellâsı Abdülkādir b. Kays’ım -ufiye anhümâ-. Elhamdü li veliyyihî ve’s-salâti alâ nebiyyihî ve sahbihî ecma‘în ammâ ba‘d, işbu kitâb-ı sıhhat-nisâbın tastîrine sebeb ve dâ‘î oldur ki mahmiye-i İstanbul’da Yenibahçe kurbunda Karabaş mahallesi sâkinelerinden sâhibetü’l-hayrât ve’l-hasenât Ayşe bt. Ali nâm hâtun meclis-i şer‘-i şerîf-i enver ve mahfil-i dîn-i münîf-i ezherde, vakf-ı âti’l-beyâna li ecli’t-tescîl ve li emri’l-itmâm ve’s-sebîl mütevellî nasb ve ta‘yîn eylediği İmâm Hasan Efendi b. Mustafa mahzarında ikrâr ve takrîr-i kelâm edip vakf-ı âti’z-zikrin sudûruna değin yedimde mülküm ve hakkım olup mahalle-i mezbûrede vâki‘ bir tarafdan tarîk-i âm ile mahdûd hâriciyye ve dâhiliyyeyi muhtevî olup ve dâhiliyyesinde fevkānî bir bâb oda ve bir kiler ve bir sofa ve tahtânî bir bâb oda ve bir mahtab ve zât-ı eşcâr hadîkayı ve hâriciyyesinde fevkānî bir bâb oda ve tahtında bir ahır ve müşterek su kuyusunu müştemil menzilimi, bi cümleti’t-tevâbi‘ ve’l-levâhık vakf-ı sahîh-i şer‘î ve haps-i sarîh-i mer‘î ile vakf ve haps edip şöyle şart eyledim ki menzil-i mezbûrda hayâtda olduğumca kendim sâkine olam vefâtımdan sonra dâhiliyyesinde sadriye kızım Hatice bt. İbrahim ba‘de vefâtihâ zevci Şaban Çelebi ba‘de vefâtihî kızım mezbûre Hatice’nin ile’l-inkırâz evlâd ve evlâd-ı evlâdı dilerlerse her biri nevbetlerinde sâkin olalar, dilerlerse müşâhere îcâr edip gallesine mutasarrıf olalar ve hâriciyyesinde sadriye kızım Sâime ba‘de vefâtihâ ile’l-inkırâz evlâdı ve evlâd-ı evlâdı ve evlâd-ı evlâd-ı evlâdı ve ba‘de’l-inkırâz kızım Âsiye ve ba‘de vefâtihâ evlâdı ve evlâd-ı evlâdı ve evlâd-ı evlâdı kezâlik dilerlerse her biri nevbetlerinde sâkin olalar, dilerlerse müsâhere îcâr edip gallesine mutasarrıf [olalar] ba‘de inkırâzi’l-kül menzil-i mezbûre Medîne-i Münevvere mütevellîsi yediyle icâr-ı mu‘accele ve müeccele [20b] ile îcâr olunup her sene hâsıla olan gallesi Medîne-i Münevvere fukarâsına irsâl ve îsâl oluna ve şart-ı mezkûreye ri‘âyet müte‘azzire olursa, galle-i menzil-i mezbûr mutlakā fukarâ-i müslimîne sarf oluna deyû ta‘yîn-i kuyûd ve tebyîn-i şurût edip menzil-i mezbûru mütevellî-i mezbûra teslîm ol dahi ba‘de’l-kabz ve’t-tesellüm, sâir mütevellîler evkāfda tasarruf ettikleri gibi tasarruf eylediler dedikde gıbbe’t-tasdîki’ş-şer‘î vâkıfe-i mezkûre inân kelâmını semt-i âhara sarf kılıp, vakf-ı akār İmâm-ı A‘zam katında sahîh olup lâkin lâzım olmaz husûsan vâkıf menfa‘at-i vakfı kendi nefsine şart eyleye. İmâm-ı Muhammed -aleyhi’r-rahme-katında bâtıl olup binâen alâ zâlik vakfımdan rücû‘ ve sâbıku’z-zikr menzili istirdâd ve mülküme idhâl murâd ederim, mütevellî-i mezbûr menzil-i mezbûru bana red ve teslîm eylesin deyû takrîr mâ fi’z-zamîr ettikde, mütevellî-i merkūm mütesaddî-i cevâb-ı bâ sevâb olup eğerçi İmâm-ı A‘zam katında vakf-ı akār gayri lâzımdır, ammâ İmâm Muhammed katında lüzûm sıhhatden münfek olmadığına ekser eimme-i Hanîfe câzimdir?. Husûsan İmâm-ı Ebû Yusuf katında vâkıf mücerred vakaftü demekle sıhhat ve lüzûm-ı vakf emr-i mütekarrirdir, vâkıf menfa‘at-i vakfı kendi nefsine şart ettiği sûretde butlân-ı vakf eğerçi kavl-i helâl idiği mukarrerdir, lâkin İmâm Ebû Yusuf bu takdîrce dahi sıhhat-i cevâz-ı vakfa zâhib olmak ile mâ aleyhi’l-fetvâ anların kavl-i şerîfleri idiği şemsden ezhârdır pesbu vakfa butlân gelmez ve bi vechin mine’l-vücûh sıhhat ve lüzûmuna nakz ve halel müterettip olmaz deyû redden imtinâ‘ ve sıhhat ve lüzûm-ı vakfa hükm-i şer‘î talebiyle hâkim-i muvakki‘-i sadr-ı kitâb tûbâ-lehû ve hüsnü me’âb huzûrunda iltimâs-ı hasm-ı mâdde-i nizâ‘ edip müterâfi‘ân olduklarında hâkim-i mûmâ-ileyh -esbağallâhu te‘alâ ni‘amehû aleyh-hazretleri dahi bu bâbda te’emmül ve i‘mâl-i fikr-i enîk ve im‘ân-ı nazar-ı dakīk buyurup, cânib-i sıhhat-i vakfı evlâ görmekle, âlimen bi’l-hilâf beyne’l-eimmeti’l-eslâf alâ kavl-i men yerâhu mine’l-eimmeti’l-eşrâf evvelâ vakf-ı mezbûrun sıhhatine ve sâniyen lüzûmuna hükm-i sahîh-i şer‘î ve kazâ-i sarîh-i mer‘î kılıp, ba‘de’l-yevm vakf-ı mezkûr bi’l-ittifâk sahîh ve lâzım ve devâm-ı te’bîdi müstelzim olup femen beddelehû ba‘demâ semi‘ahû fe-innemâ ismuhû ale’llezîne yübeddilûnehû fe-inna’llâhe semî‘un alîm ve ecrü’l-vâkıf-ı ale’l-hayyi’l-cevâdi’l-kerîm, cerâ zâlike ve hurrire fi’l-yevmi’l-hâmis ve’l-ışrîn mine’l-Muharremi’l-harâm li sene seb‘a ve semânîn ve elf.<br><br><br>Şuhûdü’l-hâl: es-Seyyid Mehmed Efendi İmâm-ı mescid-i Müyesser, Ahmed Efendi İmâm-ı mescid-i Attâr Hoca, Nuh Ağa b. Benî Yusuf, el-Hâc Mehmed b. Hasan, el-Hâc Halil b. İbrahim, Mustafa Çelebi b. Mahmud, Mehmed Çelebi b. Hasan Efendi, Abdullah Çelebi b. Ramazan el-Müezzin, Süleyman Çelebi b. Ramazan, Ahmed b. Ömer, Ahmed b. Ömer.</p>          <br><a title="Önceki sayfa" style="text-decoration:none" href="./ayrmetin.php?idno=27415"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27417"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b132"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o803"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>