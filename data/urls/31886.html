﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 490<br>Hüküm no: 478<br>Orijinal metin no: [69b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mercan Çarşısı’nda bir adet iplikçi dükkânının mutasarrıfları Nefise ile İplikçi Molla Hasan tarafından aylık dörder kuruş ücret ile Osman b. Osman’a kiraya verildiği</b><br><br>Dörder guruşa dükkân îcârı<br><br>Ma‘rûz<br><br>Sâdır olan fermân-ı âlîlerine imtisâlen kıbel-i şer‘-i enverden mürsel keşif nâibimiz Merhabâzâde Mahmud Efendi ve bi’l-ma‘iye rü’yete memûr Haremeyn-i şerîfeyn müfettişi müderrisîn-i kirâmdan Paşmakîzâde fazîletlü es-Seyyid Mehmed Zeki Efendi tarafından mürsel Kâtib es-Seyyid Hüseyin Efendi hâssa mi‘mârlarından Ali Rıza Bey ve Mehmed halîfeler ile İstanbul’da Mercan Çarşısı’nda Basdırmacı Hanı kurbünde Kumru Hanı demekle ma‘rûf han tahtında kâin Dârü’s-sa‘âdeti’ş-şerîfe ağası hazretlerinin nezâretinde âsûde evkāfdan zikri âtî bir bâb dükkânın arsası merhûme Kumru Hatun Vakfı’na mukāta‘a-i kadîmeli ve üzerinde mevcûde bi’l-cümle ebniyesinin nısf hisse-i şâyi‘asının vâkıfı ve mütevellîsi Şeyh Hasan Efendi b. Osman tarafından mürsel vekîli Mehmed Salih b. İsmail ve nısf-ı şâyi‘-i âharını vakf ve bi’l-meşrûta mütevellîsi olduğu Mukābele-i Süvârî hulefâsından merhûm İsmail Efendi Vakfı’nda ilhâk eden es-Seyyid İbrahim Efendi b. Mehmed Emin hâzır oldukları hâlde vakfeyn-i mezkûreyn müsakkafâtından işbu derûnunda akd-i meclis-i şer‘ olunan bir tarafdan vakf-ı mezbûrdan Mardıros zimmî tasarrufunda olan iplikçi dükkânı ve bir tarafdan Kumru Hatun Hanı ve bir tarafdan Pîrîpaşa Vakfı’ndan Kengirili Ali Ağa dükkânı ile mahdûd bir bâb iplikçi dükkânının mûmâ-ileyh İsmail Efendi Vakfı’ndan olan nısf hisse-i şâyi‘asına bi’l-icâreteyn mutasarrıfe olan Nefise bt. Ahmed nâm hatunun zevci ve tarafından husûs-ı âti’l-beyânda vekîl olduğu zâtını ârifân Osman Ağa b. Hüseyin ve Ömer Ağa b. Ebîbekir şehâdetleriyle sâbit olan Mehmed Said Ağa b. Hüseyin meclis-i ma‘kūd-ı mezkûrda dükkân-ı mezkûrun nısf-ı şâyi‘-i âharına müvekkil-i mûmâ-ileyh Şeyh Hasan Efendi’nin mütevellîsi olduğu vakfından olmak üzere kezâlik bi’l-icâreteyn mutasarrıf olan derûn-ı arzuhâlde mezkûrü’l-ism İplikçi Molla Hasan b. Osman mahzarında işbu derûnunda akd-i meclis olunan vakfeyn-i mezkûreynden olan bir bâb dükkân-ı mezkûr müvekkilem zevcem mezbûre ile mezbûr Molla Hasan’ın bi’l-icâreteyn ale’l-iştirâki’s-seviyy taht-ı tasarruflarında olup ve dükkân-ı mezkûr kābil-i kısmet olmağla herbirinin hisseleri mütevellîleri re’yiyle ifrâz esnâsında iken ben ve gerek mezbûr Molla Hasan’dan herbirimiz bi’t-tav‘ ve’r-rızâ dükkân-ı mezkûru aded-i şühûr beyân olunmaksızın beher şehr dörder guruş icâre tesmiyesiyle işbu hâzır bi’l-meclis iplikçi esnâfının yiğitbaşısı Osman b. Osman nâm kimesneye bi’l-asâle ve bi’l-vekâle îcâr ve teslîm eylediğimizde ol dahi ber-vech-i muharrer istîcâr ve kabûl ve şehriye kirâsı olan dörder guruşun nısfını müvekkilem mezbûreye ve nısf-ı âharını dahi merkūm Molla Hasan’a mâh be-mâh cevr ü ezâ etmeksizin edâya ta‘ahhüd eyledikde esnâf-ı mezbûre kethudâsı Mustafa Ağa b. Ali ve Çarşı Bekcibaşısı es-Seyyid Halil b. es-Seyyid Ali ve Tâcir es-Seyyid el-Hâc Hafız Mehmed Efendi b. el-Hâc Mustafa ve Mustafa Ağa b. Mehmed nâm kimesneler dahi meblağ-ı mezbûr dörder guruşa tarafeynden bi’l-emr ve’l-kabûl kefîl ve zâminler olup kat‘-ı münâza‘a eylediklerini kâtib-i mezbûr mahâllinde ketb ü tahrîr ve ma‘an mürsel ümenâ-i şer‘le meclis-i şer‘a gelip alâ-vukū‘ihî inhâ ve takrîr eylediği İstanbul Mahkemesi’nden huzûr.<br><br>Fî 14 Receb sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31885"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31887"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b490"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o603"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>