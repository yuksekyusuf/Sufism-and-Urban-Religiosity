﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 438<br>Hüküm no: 528<br>Orijinal metin no: [48a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe bt. Ahmed’in boşandığı kocası Hasan b. Mahmud’da mehirden alacağı olduğu</b><br><br>İsbât-ı mehr Mahmiye-i İstanbul’da Keçeci Pîrî mahallesinde sâkine Ayşe bt. Ahmed nâm hâtun meclis-i şer‘de zevc-i mutallıkı Hasan b. Mahmud mahzarında üzerine da‘vâ edip mezbûr Hasan mukaddemâ zevcim olup beş gün mukaddem beni talâk-ı selâse ile tatlîk eyledikde zimmetinde on bin akçe mehr-i müeccelim olup hattâ on bin akçe mehr-i müeccelim olduğunu beyne’l-müslimîn ikrâr dahi etmiş idi hâlâ meblağ-ı mezbûru ve nafaka-i iddet-i ma‘lûmemi ve me’ûnet-i süknâmı ve fuzûlen ahz eylediği kırkar akçe kıymetli ibrişim kenarlı otuz beş zirâ‘ ve otuzar akçe kıymetli iplik kenarlı yirmi beş zirâ‘ ve yirmi beşer akçe kıymetli kırk zirâ‘ cem‘an yüz zirâ‘ keten bezimi ve dokuz yüz akçe kıymetli bir kara sığır öküzümü ve iki nühâs sahan ve bir bakraç ve bir hamam tası ve iki tencere ve iki tepsi ve bir demir sac ayağımı, mezbûrdan aynıları mevcûd olanın aynıların müstehlek olanın kıymet-i şer‘iyyelerini mezbûr Hasan’dan da‘vâ ederim, suâl olunsun dedikde gıbbe’s-suâl mezbûr Hasan cevâbında mezbûre mukaddemâ zevcesi olup mezbûreyi selâsen tatlîk eylediğini ve zimmetinde üç yüz akçe mehr-i müeccel ile nafaka-i iddet-i ma‘lûmesi ve me’ûnet-i süknâsı olduğunu ikrâr ve mâ‘adâyı bi’l-külliye inkâr eyledikde müdde‘î-i mezbûrdan müdde‘âsı için beyyine taleb olundukda udûl-i müslimînden mezbûrun li ebeveyn er karındaşı Eyüb nâm kimesne ve kız karındaşı Ayşe Hâtun ile Ayşe bt. Mustafa nâm hâtun li ecli’ş-şehâde meclis-i şer‘a hâzırûn olup gıbbe’l-istişhâd fi’l-vâki‘ mezbûr Hasan mezbûre Ayşe ile gâh ü bî-gâh beynlerinde şikāk vâkı‘a oldukda mezbûreyi tatlîk eylesen olmaz mı dediğimizde, nice tatlîk edeyim zimmetimde on bin akçe mehr-i müecceli vardır, on bin akçeyi nice vereyim deyû huzûrumuzda ikrâr eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın on bin akçe mehrini ve iddeti münkaziye olunca külle yevm nafakasını mezbûreye edâya ve me’ûnet-i süknâsını dahi görmeğe mezbûr Hasan’a tenbîh olundukdan sonra mâ‘adâsı için tekrâr beyyine taleb olundukda ityân-ı beyyine için mezbûreye mehl-i şer‘î verilip mâ hüve’l-vâki‘ bi’t-taleb ketb olundu. Fi’l-yevmi’s-sânî mine’l-Muharremi’l-harâm li sene 1074.<br><br><br>Şuhûdü’l-hâl: El-Hâc Ahmed Çelebi b. Mahmud, Mehmed Efendi b. Abdurrahman el-İmâm, Mehmed Efendi b. Ali el-İmâm. Mehmed b. Mustafa el-Müezzin, Şükrullah Çelebi b. Mustafa, Abdi Çelebi b. Hüseyin, Veli el-Muhzır.</p>          <br><a title="Önceki sayfa" style="text-decoration:none" href="./ayrmetin.php?idno=26536"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26538"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b438"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1070"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>