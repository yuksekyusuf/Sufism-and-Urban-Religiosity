﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 235<br>Hüküm no: 194<br>Orijinal metin no: [28a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çocuksuz vefat eden Ayşe Hatun’un Molla Gürani mahallesindeki evininin yarısının kocası Ahmed Ağa’ya diğer yarısının da beytülmal eminliğine intikal ettiği</b><br><br>Mahmiye-i İstanbul’da Molla Gürânî mahallesinde sâkine olup bundan akdem vefât eden Âişe bt. ( ) nâm hâtunun zâhirde verâseti ancak zevc-i metrûkü Ahmed Ağa b. Abdülmennân’a münhasıra olduğu şer‘an mütehakkık olmağla terekesinin nısfı zevci merkūm Ahmed Ağa’ya ve nısf-ı âharı cânib-i beytü’l-mâle âid olmağın zevci merkūm Ahmed Ağa’nın zevce-i menkûhası olup vekâlet-i âmme-i mutlaka ile tarafından vekîl ve âharı tevkîle me’zûne olduğu hüccet-i şer‘iyye ile sâbit olan Fâtıma bt. İbrahim Subaşı nâm hâtun tarafından zikri âtî husûmete vekîl olup vekâleti mahalle-i mezbûre sükkânından olduklarından mâ‘adâ mezbûr Ahmed Ağa’nın etbâ‘ından olmalarıyla merkūme Fâtıma Hâtun’u ma‘rifet-i şer‘iyye ile ârifeyn olan Ali Efendi b. Mehmed ve Dilaver Bey b. Abdullah nâm kimesneler şehâdetleriyle şer‘an sâbite olan Kenan Bey b. Abdullah nâm cündi vekâleten ve mahmiye-i mezbûrede vâki‘ beytü’l-mâl-i âmme ve hâssa emîni olan es-Seyyid Mehmed Ağa b. es-Seyyid Nasrullah emâneten meclis-i şer‘-i hatîrde zikri âtî cemî‘ menzile mülkiyet üzere vâzı‘u’l-yed olduğu şer‘an sâbit olan Müteferrika Ali Ağa b. el-merhûm eş-Şeyh İbrahim Efendi mahzarında herbiri üzerine takrîr-i da‘vâ edip mahalle-i mezbûrede vâki‘ olup bir tarafdan Sarı Solak mülküne ve bir tarafdan Mustafa Çavuş mülküne ve bir tarafdan merhûm Bayram Paşa Vakfı olan odalara ve bir tarafdan tarîk-ı âmma müntehî olup dâhiliye ve hâriciye tahtânî ve fevkānî büyût-ı adîdeyi müştemil olan cemî‘ mülk menzil Bağdad ağası olduğu halde bundan akdem vefât eden Ahmed Ağa’nın mülk ve hakkı olmağla cemî‘ menzil-i mezbûru kâffe-i hukūkuyla karındaşı kızı olan müteveffât-ı merkūme Âişe’ye hâl-i sığarında hibe ve temlîk ve savb-ı şer‘den tesviye-i umûruna vasiyy-i mansûbu olan Yusuf Ağa’ya teslîm edip ol dahi meclis-i hibede bi’l-vesâye ittihâb ve kabûl ve tesellüm ettikden sonra merkūm Ahmed Ağa hâl-i hayâtında ve kemâl-i sıhhatinde menzil-i mezbûru vech-i meşrûh üzere karındaşı kızı merkūme Âişe’ye hibe ve temlîk ve vasîsi merkūm Yusuf Ağa’ya teslîm edip ol dahi meclis-i hibede bi’l-vesâye sagīr-i mezbûre Âişe’nin mülk-i mevhûbu ve hakk-ı sırfı olduğuna bin altmış üç senesi Muharremü’l-harâmı’nın yirminci gününde alâ re’si’l-işhâd ikrâr dahi eyleyip cemî‘ menzil-i mezbûr merkūme Âişe’nin mülk ve hakkı iken merkūm Ahmed Ağa Bağdad’da vefât edip verâseti zevce-i menkûhaları Fâtıma bt. İbrahim ile Âişe bt. Abdullah’a ve karındaşı kızı merkūme Âişe’ye münhasıra oldukda zevceleri merkūmetân Fâtıma ve Âişe hibe-i mezbûreyi ikrâr ve lâkin merkūm Ahmed Ağa’nın menzil-i merkūmu mezbûre Âişe’ye hâl-i sıhhatinde hibesini inkâr ve menzil-i merkūmu mîrâsa idhâl ve beynlerinde bi’l-farîzati’ş-şer‘iyye kısmet murâd eylediklerinde merkūme Âişe’nin zevci ve vasîsi olan müvekkil-i mezbûr Ahmed Ağa dahi menzil-i mahdûd-ı mezkûru müteveffâ-yı merkūm Ahmed Ağa hâl-i [28b] sıhhatinde cemî‘ teberru‘âtı nâfize olduğu hâlde karındaşı kızı merkūme Âişe’ye hibe ve temlîk ve ol hînde vasîsi Yusuf Ağa’ya teslîm edip mezbûr Yusuf Ağa dahi bi’l-vesâye meclis-i hibede ittihâb ve kabz ettiğini şühûd-ı udûl ile bin altmış dört senesi Saferu’l-hayrı’nın altıncı gününde Rumeli kādıaskeri olan merhûm ve mağfûrun-leh Dahkîzâde Mustafa Efendi huzûrunda merkūmetân muvâcehelerinde isbât etmekle mûmâ-ileyh Mustafa Efendi dahi ba‘de’l-istimâ‘ ve’l-kabûl menzil-i mezbûru merkūme Âişe’ye merkūmetân Fâtıma ve Âişe muvâcehelerinde hükmedip vasiyy-i merkūm Ahmed Ağa dahi bi’l-vesâye kabz etmekle menzil-i merkūm ile’l-vefât merkūme Âişe’nin taht-ı yedinde mülkü olup ba‘de vefâtihâ terekesinden olmağla nısf-ı şâyi‘i zevci müvekkil-i mezbûr Ahmed Ağa’ya ve nısf-ı şâyi‘-i âharı cânib-i beytü’l-mâle âid olmuşiken merkūm Ali Ağa menzil-i mezkûra bi-gayrı hakkın vaz‘-ı yed eylemişdir suâl olunup menzil-i mezkûrdan kasr-ı yed ile bize teslîm eylemesi matlûbumuzdur deyu târih-i mezkûr ile müverrah ve merhûme-ı mûmâ-ileyhânın menzil-i mezbûru müteveffât-ı merkūme Âişe’ye mülk-i mevhûbu olmak üzere hükmünü hâviye sûret-i sicil ibrâz eylediklerinde mezbûr Ali Ağa muvâcehesinde feth u kırâat ve istintâk olundukda merkūm Ali Ağa cevâbında cemî‘ menzil-i mezkûru Bağdad ağası iken vefât eden mezkûr Ahmed Ağa’nın zevce-i menkûha-i metrûkesi olan Fâtıma bt. İbrahim nâm hâtun mülk-i müşterâsı olmak üzere iki bin sekiz yüz riyâlî guruşa tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve teslîm edip semen-i merkūmu tamâmen yedimden ahz u kabz etmekle cemî‘ menzil-i mezkûr mülk-i müşterâm ve hakk-ı sırfımdır deyip cemî‘ mazmûn-ı sûret-i sicilli inkâr edicek merkūmetân Kenan Bey ve Seyyid Mehmed Ağa’dan mazmûn-ı sûret-i sicilli mübeyyine beyyine taleb olundukda udûl-i Müslimînden zeyl-i sûret-i sicilde mastûru’l-esâmi olup mahmiye-i mezbûrede Koca Mustafa Paşa mahallesinde sâkin olan Mustafa Efendi b. Abdülvedûd ve Mehmed Efendi b. Ahmed nâm kimesneler li-ecli’ş-şehâde meclis-i şer‘-i hatîre hâzırân olup gıbbe’l-istişhâd herbiri münkir-i merkūm Ali Ağa muvâcehesinde şehâdet edip fi’l-hakīka mezbûr Ahmed Ağa Bağdad ağası iken vefât edip verâseti zevce-i menkûhaları merkūmetân Fâtıma ve Âişe’ye ve karındaşı kızı merkūme Âişe’ye münhasıra oldukda merkūmetân Fâtıma ve Âişe cemî‘ menzil-i mezbûru zevcleri merkūm Ahmed Ağa’nın terekesinden olmasını iddiâ ve sâir terekesiyle beynlerinde kısmet murâd ettiklerinde müteveffât-ı merkūme Âişe’nin zevci ve vasîsi olan müvekkil-i merkūm Ahmed Ağa menzil-i mahdûd-ı mezkûru müteveffâ-yı merkūm Ahmed Ağa sagīre-i mezbûre Âişe’ye hibe ve temlîk ve ol hînde vasîsi olan Yusuf Ağa’ya teslîm edip ol dahi bi’l-vesâye meclis-i hibede ittihâb ve kabûl ve tesellüm etmekle cemî‘ menzil-i merkūm merkūme Âişe’nin mülk-i mevhûbu ve hakk-ı sırfıdır deyu da‘vâyı def‘ etdikde merkūmetân Fâtıma ve Âişe hibe-i mezbûreyi i‘tirâf edip lâkin mûrisleri merkūm Ahmed Ağa’nın hâl-i sıhhatinde hibe ve temlîkini ve vasiyy-i mezbûr Yusuf Ağa’ya teslîmini inkâr eylediklerinde müvekkil-i mezbûr Ahmed Ağa ile târih-i mezbûrda Rumeli kādıaskeri olan merhûm-ı mûmâ-ileyh huzûrunda murâfa‘a-ı şer‘-i şerîf olunduklarında mezbûr Ahmed Ağa menzil-i mezbûru müteveffâ-yı merkūm Ahmed Ağa hâl-i sıhhatinde cemî‘ teberru‘âtı nafize olduğu hâlde karındaşı kızı olan sagīre-i mezbûre Âişe’ye kâffe-i hukūk ve merâfıkı ile hibe ve temlîk ve ol hinde vasîsi olan mezkûr Yusuf Ağa’ya teslîm edip merkūm Yusuf Ağa dahi meclis-i hibede bi’l-vesâye ittihâb ve kabûl ve tesellüm ettiğini merhûm-ı mûmâ-ileyh huzûrunda merkūmetân Fâtıma ve Âişe muvâcehesinde şühûd-ı udûlle isbât etdikde merhûm-ı mûmâ-ileyh ba‘de’l-istimâ‘ ve’l-kabûl cemî‘ menzil-i mezbûru bizim huzûrumuzda merkūmetân Fâtıma ve Âişe mahzarlarında sagīre-i mezbûre Âişe’ye mülk-i mevhûbu olmak üzere hükm-i sahîh-i şer‘î edip menzil-i mezbûrdan kasr-ı yedlerine tenbîh edip müvekkil-i mezbûr Ahmed Ağa dahi menzil-i mezkûru ke’l-evvel kabz etmekle ile’l-vefât merkūme Âişe’nin mülk ve hakkı olup hâlâ vefât etmekle nısf-ı şâyi‘i zevci mezbûr Ahmed Ağa’ya ve nısf-ı şâyi‘-i âharı cânib-i beytü’l-mâle intikāl eylemişdir merkūm Ali Ağa’nın menzil-i mezbûru merkūme Fâtıma’dan iştirâsı bâtıldır biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra mûcibiyle ba‘de’l-hükm mâ-vaka‘a bi’t-taleb ketb olundu.<br><br>Tahrîren fi’l-yevmi’l-hâmis ve’l-ışrîn min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: Umdetü’l-kuzât Mesud Efendi b. el-mevlâ’l-merhûm Ziyâeddin Efendi, İsmail Ağa b. Fâik, es-Seyyid Süleyman b. es-Seyyid Mehmed, Ahmed Efendi b. Yahya Efendi el-kādî, Ali Çavuş b. Abdullah, Mehmed Çelebi b. Salih, Ali Bey b. Abdullah, Ahmed Efendi b. İbrahim el-imâm, Mehmed Efendi b. Hasan, Mütevellî Hasan Çelebi b. Mehmed, Yusuf Efendi b. Kasım el-imâm, Mehmed Çelebi b. Yusuf Efendi el-müezzin ve gayruhüm mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=40472"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40474"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b235"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o885"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>