﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 683<br>Hüküm no: 813<br>Orijinal metin no: [103a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Ağa b. Mehmed’in Maruloğlu mahallesindeki menzilini İsmail Ağa b. Mustafa ve kardeşi Hacı İshak Ağa’ya sattığı</b><br><br>Mübâya‘a ale’l-iştirâk.<br><br>Husûs-ı âti’l-beyânın mahâllinde tahrîri iltimâs olunmağın savb-ı şer‘den Mevlânâ Mustafa Efendi b. Ahmed irsâl olunup ol dahi mahmiye-i İstanbul’da Tarakcılar içinde Dâye Hatun mahallesinde fahrü’l-akrân Mehmed Ağa b. Ali’nin menziline varıp zeyl-i rakīmde esâmîleri mastûr Müslimîn huzûrunda akd-i meclis-i şer‘ eyledikde sâbıkā mahmiye-i mezbûrede gümrük emîni olan fahrü’l-emâsil ve’l-a‘yân Ahmed Ağa b. Mehmed meclis-i mezbûrda işbu kitâbın sahibi mukaddemâ rikâb-ı hümâyûnda haseki olmağla şeref-yâb olan mefharu’l-mefâhir ve’l-meâli İsmail Ağa b. Mustafa tarafından husûs-ı âti’z-zikre vekîl olup fahrü’l-emâsil Mustafa Bey b. Mehmed ve el-Hâc İbrahim b. Hüseyin şehâdetleri ile hasm-ı câhid mahzarında vekâleti şer‘an sâbite olan el-Hâc Ali Çelebi b. Ahmed ile mûmâ-ileyh İsmail Ağa’nın li-ebeveyn karındaşı kıdvetü ashâbü eşrefü’l-meşâyih el-Hâc İshak Ağa mahzarında ikrâr ve takrîr-i kelâm edip mahmiye-i mezbûrede Bağçekapısı dâhilinde Maruloğlu mahallesinde vâki‘ bir tarafdan İmad Ağa mülküne ve bir tarafdan Kılıç Ali Paşa Vakfı’na ve iki tarafdan tarîk-i âmma müntehî ve mahdûd olup dâhiliyesi üç bâb fevkānî nâ-tamam oda ve bir sofa ve dehliz ve fevkānî mâbeyn odası ve ona muttasıl iki bölme nâ-tamam oda ve bir kenîf ve bir harâbe hamam ve câmekân ve iki mahzen ve bir su kuyusunu hâvî ve hâriciyesi tabaka-i ulyâda iki bâb nâ-tamam oda ve birbirine muttasıl dört bâb nâ-tamam oda ve iki şehnişînli bir oda ve üç sofa ve iki dehliz ve tabaka-i vüstâda yedi bâb nâ-tamam odayı ve bir mahzen ve bir ahır ve iki su kuyusu ve arsa-i hâliye ve havlu ve kenîfi müştemil olup arsasının sekiz yüz altmış dört zirâ‘ı İsterongele nâm Yahûdiye vakfından icâre-i mu‘accele ve senede bin beş yüz akçe ücret-i mü’eccele ve yirmidört zirâ‘ arsasının Ayasofya-i kebîr Vakfı’na senede onar iki akçe mukāta‘ası olup binâsı mülküm olan menzilimin ebniyesini bi-cümleti’t-tevâbi‘ ve’l-levâhık on üç yük akçeye müşârün-ileyhimâ İsmail Ağa ve İshak Ağa’ya bâtten bey‘ ve teslîm onlar dahi iştirâk-i seviy vechi üzere iştirâ ve tesellüm ve kabûl ve zikrolunan İsterongele Vakfı’ndan olan arsanın hakk-ı tasarrufunu meşrûtiyyet üzere mütevellîleri olan İbrahim b. Abdullah ve Ali b. Abdullah nâm mühtediler izinleri ile bir yük akçeye müşârün-ileyhimâ İsmail ve İshak Ağa’ya ferâğ ve tefvîz onlar dahi ber-minvâl-i muharrer tefevvüz ve kabûl eylediklerinden sonra semen-i mezkûr on üç yük akçe ile bedel-i mezbûr bir yük akçeyi bi’t-tamam ve’l-kemâl mezbûrân İsmail Ağa ve İshak Ağa yedlerinden alıp kabz eyledim ba‘de’l-yevm menzil-i mezbûrun ebniye-i merkūmesi mülk-i müşterâları ve arsa-i mezkûresi dahi hakk-ı müfevvazlarıdır keyfe mâ yeşâ’ ve yahtâr mutasarrıf olsunlar dedikde mukırr-ı mezbûr Ahmed Ağa kelimât-ı muharreresinde vekîl-i mezbûr el-Hâc Ali Çelebi ile mûmâ-ileyh İshak Ağa bi’l-muvâcehe tasdîk ve bi’l-müşâfehe tahkīk eylediklerini mevlânâ-yı mezbûr mahâllinde tahrîr ba‘dehû ma‘an irsâl olunan Şaban Beşe b. Ahmed ve Abdülkerim b. Mehmed ile meclis-i şer‘a gelip alâ-vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ aşer min-Zilka‘deti’ş-şerîfe li-sene isneteyn ve seb‘în ve elf.<br><br>Şuhûdü’l-hâl: Fahrü’l-akrân Şahbaz Ağa b. ( ), Fahrü’l-a‘yân el-Hâc Receb Ağa b. Halil, Zahru’l-emâsil Mehmed Ağa b. Ali, Umdetü’l-a‘yân el-Hâc Osman b. İsa, Zübdetü’l-emsâl Mustafa Ağa b. Mehmed, el-Hâc İbrahim Ağa b. Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=25699"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25701"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b683"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o963"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>