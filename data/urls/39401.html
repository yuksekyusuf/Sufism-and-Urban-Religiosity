﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 134<br>Hüküm no: 109<br>Orijinal metin no: [20b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bursa’da Şeyh Eyüb Efendi Zâviyesi’ne vakfedilen bahçe ve araziyi haksız yere kullanan Receb Efendi b. Nasuh’un men edilmesi</b><br><br>Mahrûse-i Bursa’da Hoca Mehmed Karamânî mahallesinde merhûm-ı mağfiret-mashûb Şeyh Eyüb Efendi Zâviyesi mühimmâtı içün vaz‘ olunan evkāf-ı müteferrika üzerine bi’l-fi‘il mütevellî olan fahrü’s-sulehâ Ömer Dede b. Adil meclis-i şer‘-i hatîrde zümre-i kuzâttan mevlânâ Receb Efendi b. Nasuh nâm kimesneyi ihzâr ve mahzarında üzerine takrîr-i da‘vâ edip hâlâ mezbûrun yedinde olup mahrûse-i mezbûre tevâbi‘inden Soğanlı nâm karyede vâkı‘ hudûdunun bir tarafı Hacı Pîr Ahmed b. Mehmed el-bakkal mülküne ve bir tarafı Âişe Hatun bt. Mehmed mülküne ve tarafeyni tarîk-i âm ve hâssa müntehî ve eşcâr-ı mütenevvi‘ayı hâvî olup arzının merhûm-ı mağfiret-disâr Sultan Gâzi Hüdâvendigâr Vakfı’na yılda yüz altmış akçe mukāta‘â-i kadîmesi olan birbirine muttasıl ve mülâsık üç kıt‘a bahçede olan eşcâr-ı mağrûse bundan akdem mûmâ-ileyh Şeyh Eyüb Efendi’nin ehibbâsından olup müteveffâ olan Abdülkerim Dede b. Mehmed Efendi’nin mülkü olmağın merhûm Abdülkerim Dede bin yirmi yedi senesinde eşcâr-ı memlûke-i mezbûreyi tasarrufât-ı şer‘iyyesini nafize ve müte‘ayyin olduğu hâlde vakf-ı sahîh ile vakfedip gallesini zâviye-i merkūme mühimmâtına ba‘dehû mutlakan fukarâya şart ve ta‘yîn edip ve li-ecli’t-tescîl mütevellî nasb eylediği Emin Dede b. Mehmed nâm kimesneye teslîm edip ol dahi kabz ü tesellüm eyledikden sonra tarîh-i mezbûrda mahrûse-i mezkûrede nâibü’ş-şer‘ olan mevlânâ Abdülganî Efendi b. Mehmed huzûruna hâzır olup vâkıf-ı mezbûrdan rücû‘ ve istirdâd bâbında nizâ‘ ve cânib-i mütevellîden imtinâ‘ vâkı‘ oldukdan sonra nâib-i mezbûr dahi âlimen bi’l-hilâf alâ-reʼy-i men yerâhu mine’l-eimmeti’l-eslâf vakf-ı mezbûrun sıhhat ve lüzûmuna hükmedip vakf-ı mezkûr vakf-ı sahîh-i lâzım-ı müseccel olup nice zamandan beri vakfiyyet üzere tasarruf olunur iken merkūm Receb Efendi bi gayr-i hakkın zikr olunan bahçelere vaz‘-ı yed edip ba‘zı yerlerinin eşcârını kat‘ ve arz-ı beyzâ etmekle zirâ‘at eder hâlâ zikr olunan bahçelerden yed-i âdiyesi def‘ u izâle ve vakf-ı mezbûr içün zabt olunmağa tenbîh olunmasın taleb ederim dedikde gıbbe’s-suâl mezbûr Receb Efendi cevâbında hudûd-ı mezkûr ile mahdûd olan yerler fi’l-vâkı‘ vakf-ı mezbûrdan olmak ile her sene yüz altmış akçe mukāta‘a-i kadîmesi olup ve sâbıkā içinde eşcârı olup bahçe iken mezbûr Abdülkerim Dede’nin hâl-i hayâtında eşcârı kat‘ olunup arz-ı beyzâ olup ba‘dehû mezbûr Abdülkerim Dede müteveffâ oldukda evlâdı olmamağın mütevellî-i vakf-ı mezbûr Abdülkerim Dede’nin kız karındaşı Âişe Hatun bt. Mehmed’e bedel-i mu‘ayyen mukābelesinde tasarrufunu tefvîz edip mezbûre Âişe Hatun dahi mütevellî-i vakf ma‘rifetiyle bana tefvîz eyledi ol cihetten tasarruf ederin içinde hâlâ eşcâr-ı kāimesi yokdur ve mezbûr Abdülkerim Dede’nin vech-i mübîn üzere vakf-ı sahih-i müsecceli değildir deyü inkâr edicek gıbbe’l-istişhâd ve udûl-i Müslimînden el-Hâc Mahmud b. Şaban ve Mustafa b. Abdi ve el-Hâc Receb b. Mehmed ve Mahmud b. Mehmed li-ecli’ş-şehâde hâzırûn olup istişhâd olunduklarında fi’l-hakīka hudûd-ı mezkûr ile mahdûd olan mezkûr yerin vech-i merkūm üzere Sultân-ı müşârun-ileyh Vakfı’na her sene yüz altmış akçe mukāta‘a-i kadîmesi olup ve mezbûr Abdülkerim Dede’nin hayâtında cümlesi bahçe olup üzerinde eşcâr-ı mütenevvi‘a-i mağrûsesi olmağla vech-i mübîn üzere vakf ve mütevellî-i mezbûra teslîm edip ve nâib-i müşârun-ileyhe tescîl ettirmekle vakf-ı lâzım-ı müseccel iken mezbûr Abdülkerim Dede müteveffâ oldukdan ve merkūm Receb Efendi bir tarîkle tagallüben üzerine vaz‘-ı yed edip ba‘zı mevâzi‘inden eşcârını kat‘ ve arz-ı beyzâ edip bi gayr-i hakkın zirâ‘at eder işbu husûsa şâhidleriz şehâdet dahi ederiz deyü edâ-i şehâdet-i şer‘iyye eylediklerinde ba‘de ri‘âyeti şerâʼiti’l-kabûl şehâdetleri makbûle olup merkūm Receb Efendi’nin kasr-ı yedine tenbîh olundu.<br><br>Tahrîren fî-evâʼili şehri Şa‘bâni’l-mükerrem min-şuhûr-i selâse ve selâsîn ve elf.<br><br>Şuhûdü’l-hâl: Fahrü’l-müderrisîn Ahmed Efendi b. el-merhûm Gubârî, zahrü’l-muhassilîn Ahmed Efendi b. el-merhûm Mehmed, Mahmud b. Mehmed, el-Hâc Mahmud b. Mehmed, İbrahim Dede b. ( ), Mustafa Dede b. ( ), Nasuh Efendi, el-Kādî ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39400"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39402"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b134"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o417"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>