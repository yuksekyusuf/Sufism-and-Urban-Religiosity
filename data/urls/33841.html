﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 465<br>Hüküm no: 414<br>Orijinal metin no: [78a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun b. Abdullah ile İbrahim Ağa’nın, ev inşasından neccâr Dimitri v. Kiryako ile Sagomon v. Karakoç’a 450 guruş borçları olduğu</b><br><br>Menzil keşfi ve 450 guruşa menzil masrûfundan sulh ve ibrâ<br><br>Ma‘rûz<br><br>Sâdır olan fermân-ı âlîlerine imtisâlen husûs-ı âti’l-beyânın mahâllinde ketb ü tahrîri’çün cânib-i şerî‘at-ı garrâdan me’zûnen bi’l-hükm irsâl olunan Kâtib es-Seyyid Ahmed Rıza Efendi dâ‘îleri [ve] hâssa mi‘mârı hulefâsından es-Seyyid Abdülkadir ve Hâfız Mustafa Şâkir Halîfeler ile İstanbul’da Peykhâne kurbünde Uzun Şücâeddin mahallesinde vâki‘ ma‘lûmü’l-hudûd bir bâb menzile varıp huzûr-ı Müslimînde akd-i meclis-i şer‘-i âlî ettikde neccâr tâifesinin Karaman kolu neferâtından Meçko Dimitri v. Kiryako ve şerîki olup medîne-i Üsküdar’da Ayazma nâm mahâlde keresteci derûn-ı arzuhâlde mastûrü’l-ism Sagomon v. Karakoç nâm zimmîler meclis-i ma‘kūd-ı mezkûrda şehr-i sâbık Şevvali’l-mükerreminin beşinci günü vefât eden ser-peyk-i sultânîden muhrec el-Hâc Osman Ağa b. Mehmed nâm kimesnenin verâsetini zevce-i menkûha-i metrûkesi Âişe bt. Abdullah nâm hatun ile li-ebeveyn er karındaşı peyk-i sultânî bölükbaşılığından muhrec İbrahim Ağa’ya ba‘de’l-inhisâr sahib-i arzuhâl kendi nefsinden asîl ve mezbûre Âişe Hatun tarafından husûs-ı âti’l-beyânda vekîl olduğunu zâtı ârifân Ebezâde merhûmun Kapı Çukadârı es-Seyyid Mehmed Nuri Ağa b. Ömer ve Yorganî Ali Molla b. Mehmed Emin nâm kimesneler şehâdetleriyle ber-nehc-i şer‘î sâbit olan merkūm İbrahim Ağa mahzarında biz işbu [sene-i] mübâreke Recebi’l-ferdinin dokuzuncu günü müteveffâ-yı mezbûr el-Hâc Osman Ağa’nın hayatında bi-şartı’r-rücû‘ emriyle bâ-temessük-i mütevellî bi’l-icâreteyn mutasarrıf olduğu muhterik bir bâb menzil arsası üzerine mi‘mârân-ı mezbûrân misâhalarıyla terbî‘an yüz elli beş buçuk zirâ‘ iki direk olarak işbu mu‘âyene olunan menzil-i mezkûru binâ ve inşâ edip lâkin menzil-i mezkûrun sıva ve cam ve çârçûbeleri vaz‘ olunmaksızın merkūm el-Hâc Osman Ağa ber-vech-i muharrer bilâ-veled fevt olup menzil-i mezkûr mahlûl ve cânib-i vakfa âid ve ve râci‘ ve taraf-ı vakıfdan işbu hazır bi’l-meclis Çukadâr es-Seyyid Mustafa Ağa b. es-Seyyid Ali nâm kimesneye bi’l-icâreteyn îcâr olunmuş ise de biz müteveffâ-yı mezbûr<<un>> el-Hâc Osman Ağa’nın ber-minvâl-i muharrer emriyle menzil-i mezkûrun heyet-i mevcûdesine müşterek mâlımızdan cem‘an yedi bin altı yüz altmış beş guruş sarf etmemizle masrûfumuz olan meblağ-ı mezkûrun altı bin guruşunu müteveffâ-yı merkūm el-Hâc Osman Ağa hayatında bize edâ ve teslîm biz dahi yedinden ahz ü kabz etmemizle bâkīsi olan bin altı yüz altmış beş guruşu asîl ve müvekkile-i mezbûrânın vâzı‘u’l-yed oldukları tereke-i müteveffâ-yı mezbûrdan taleb ederiz deyü tesâddî eylediğimiz da‘vâmızdan bâ-tavassut-ı muslihîn asîl-i merkūm İbrahim Ağa ile bi’t-tav‘ ve’r-rızâ dört yüz elli guruş üzerine sulh olduğumuzda ol dahi bi’l-asâle ve müvekkilesi mezbûreye dahi izâfetle bi’l-vekâle sulh ve vekîl-i mezkûru ba‘de’l-kabûl bedel-i sulh-ı mezkûrdan mâ‘adâ meblağ-ı bâkī-i mezkûr bin altı yüz altmış beş guruşa varınca ziyâdesi olan bin iki yüz on beş guruşa ve bi’l-cümle ebniye-i mezkûre husûsuna ve işbu târih-i i‘lâma gelince sâir cemî‘ hukūk-ı şer‘iyeye müte‘allika âmme-i da‘vâdan biz asıl ve vekîl-i merkūm İbrahim Ağa ile müvekkilesi mezbûre Âişe Hatun’un zimmetlerini bi’l-asâle asîl ve vekîl-i mezbûr dahi kezâlik bi’l-cümle ebniye-i mezkûre husûsuna ve işbu târihe gelince cemî‘ hukūk-ı şer‘iyeye müte‘allika amme-i da‘vâdan bi’l-asâle ve bi’l-vekâle bizim zimmetimizi her birimiz ibrâ-i âmm-ı sahîh-i şer‘î ile ibrâ ve ıskāt ve her birimiz ber-vech-i muharrer âharın asâleten ve vekâleten ibrâsını kabûl eyledik dediğini asîl ve vekîl-i merkūm İbrahim Ağa tasdîk ve ber-vech-i meşrûh kabûlü hâvî ibrâ eylediğini ve ibrâdan müstesnâ bedel-i sulh-ı mezkûr dört yüz elli guruş müdde‘iyân-ı [78b] şerîkân-ı mersûmâna müvekkilesi mezbûre ile ma‘an zimmetlerinde sahîhan deynleri olduğunu bi’l-asâle ve bi’l-vekâ[le] ikrâr ve i‘tirâf etmeğin alâ-mûcib-i i‘tirâfihî bedel-i sulh-ı mezkûr dört yüz elli guruşun müdde‘iyân-ı şerîkân-ı mersûmân <<Sagomon>> Dimitri ve Sagomon zimmîlere edâ ve teslîmiyle bi’l-asâle ve müvekkilesi mezbûreye izâfetle bi’l-vekâle ilzâm eylediğini kâtib-i mezbûr mahâllinde ketb ve tahrîr ve ma‘an meb‘ûs ümenâ-i şer‘den Çukadâr Selim Ağa b. Osman ve Muhzır İbrahim Çelebi b. İsmail ile meclis-i şer‘-i şerîfe gelip kendi nefsinden asîl ve şerîki mersûm Dimitri zimmî tarafından vekîl-i müseccel-i şer‘îsi mesfûr Sagomon zimmî ile asîl ve vekîl-i merkūm İbrahim hazır oldukları hâlde bi’l-asâle ve bi’l-vekâle tasdîklerine mukārin alâ-vukū‘ihî ba‘de’l-inhâ ve’t-takrîr asîl ve vekîl-i merkūm İbrahim Ağa ibrâdan istisnâ olunan bedel-i sulh-ı mezkûr dört yüz elli guruşu asîl ve vekîl-i mesfûr Sagomon zimmîye huzûr-ı şer‘de teslîm eylediğinde ol dahi bi’l-asâle ve bi’l-vekâle tamamen ahz ü kabz eylediği İstanbul Mahkemesi’nden huzûr.<br><br>Fî 25 min-Za sene 1242<br><br>Nüshateyn</p>          <br><a title="Önceki sayfa" style="text-decoration:none" href="./ayrmetin.php?idno=33840"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33842"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b465"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o543"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>