﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 255<br>Hüküm no: 279<br>Orijinal metin no: [37b-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kömürcü Hasan b. Süleyman ile ortağının, Kömürcü Ahmed b. Halil aleyhine açtıkları davada iddialarını ispat edemediklerinden muarazan men edildikleri</b><br><br>Mu‘ârazadan men‘<br><br>Ma‘rûz<br><br>Sâhib-i arzuhâl Kömürcü es-Seyyid Hasan b. Süleyman ve şerîki Mustafa b. Eyüb’den her biri meclis-i şer‘-i enverde Balat kapısı hâricinde Kömürcü Ahmed b. Halil muvâcehesinde mezbûr Ahmed bin iki yüz on üç senesi Zilka‘deti’ş-şerîfesinin on birinci günü Anadolu’ya gider oldukda Balatkapısı hâricinde kâin kömürcü mağazasında mevcûd kömürünü âhara bey‘ ve kabz-ı semene ve zimem-i nâsda olan hukūkunu ashâbından kabz ve umûrunu rü’yete tarafından bizi tevkîl ve ba‘de kabûli’l-vekâle mezbûr Ahmed diyâr-ı âhara gidip biz dahi üç sene-i kâmile umûrunu rü’yet ve mağaza-i mezkûrede ticâret edip ol vechile müddet-i mezbûrede beynimizde ahz u i‘tâ cereyân [38a] ettikden sonra mezbûr Ahmed Âsitâne’ye geldikde bin iki yüz on altı senesi Recebinin on beşinci günü kethüdâmız odasında rü’yet-i hesâb edip lede’l-muhâsebe zimmetimizde iki [bin] beş yüz guruş zâhir oldukda hesâb-ı mezkûra binâen deynimizdir deyü ikrâr ve târih-i mezkûr ile muvarrah yedine bir kıt‘a deyn temessükü i‘tâ ve meblağ-ı mezkûrun iki bin on beş guruşunu dahi mezbûr Ahmed’e edâ etmişdik lâkin hesâb-ı mezkûrda galat vâki‘ olmağla tekrar ma‘rifet-i şer‘le hesâbımız rü’yet olunmak murâdımız[dır] deyü ba‘de’d-da‘vâ ve’l-istintak merkūm Ahmed cevâbında müddet-i mezbûrede cereyân eden ahz u i‘tânın hesabını târih-i mezbûrdan hesâb tashîh ile mezbûrân ile rü’yet eylediğimizde lede’l-muhâsebe zimmetlerinde meblağ-ı mezbûr iki bin beş yüz guruş hakkım zuhûr ettikde mezbûrân es-Seyyid Hasan ve şerîki Mustafa hesâb-ı mezkûr sahîhan olup meblağ-ı mezbûr zimmetlerinde bana deynleri olduğunu ikrâr-ı kat‘î ile ikrâr u i‘tirâf ve husûs-ı mezkûra müte‘allika da‘vâdan dahi zimmetimi kabûlümü hâvi ibrâ ve iskāt etmişler idi deyü eylediği def‘ini mezbûrân inkâr etmeleriyle dâfi‘-i mezbûr ber-vech-i muharrer def‘ini Mustafa Ağa b. el-Hâc Hüseyin ve Kethüdâ Süleyman Ağa b. Mehmed ve İbrahim b. el-Hâc Ahmed ve İsmail Ağa b. Osman ve Mahmud Ağa b. İbrahim ve Hüseyin Ağa b. el-Hâc Osman ve Genc Ali Ağa b. Osman nâm kimesne[ler] şehâdetleriyle bi’l-muvâcehe ber-nehc-i şer‘î isbât eylediğinden mâ‘adâ merkūmân es-Seyyid Hasan ve şerîki Mustafa ber-vech-i muharrer ibrâlarını dahi bi’t-tav‘ ve’r-rızâ ikrâr u i‘tirâf etmeğin mûcebiyle müdde‘iyân-ı mezbûrân da‘vâ-yı mezkûreleriyle mezbûr Ahmed’e bi-gayr-ı vech-i şer‘î mu‘âraza men‘ olunduğu huzûr-ı âlîlerine i‘lâm olundu.<br><br>Fî-21 min-Zilhicce sene 1216</p>          <br><a title="Önceki sayfa" style="text-decoration:none" href="./ayrmetin.php?idno=31032"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31034"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b255"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o625"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>