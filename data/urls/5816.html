﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 151 Numaralı Sicil (H. 1143-1144 / M. 1731)<br>cilt: 66,&nbsp;sayfa: 97<br>Hüküm no: 62<br>Orijinal metin no: [15b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmail Ağa’nın Şâmî zeameti köylerinin aşarı için açtığı davanın sulhla sonuçlandığı</b><br><br>Vilâyet-i Anadolu’da vâki‘ Larende kasabası ahâlîsinden olup medîne-i Üsküdar’da Pehlivan Ağa Hânı’nda müsâfiren sâkin es-Seyyid İsmail Ağa b. es-Seyyid Mahmud b. es-Seyyid Mehmed nâm kimesne meclis-i şer‘-i hatîr-i lâzımü’t-tevkīrde bâ‘isü hâze’l-kitâb Ömer Ağa b. Murad nâm kimesne mahzarında ikrâr-ı tâm ve takrîr-i kelâm edip ve yine vilâyet-i Anadolu’da vâki‘ bâ-berât-ı âlîşân mutasarrıf olduğum Şâmî ze‘âmeti demekle ma‘rûf ze‘âmet mülhakātından Kele ma‘a Bademli nâm karyelerimi karındaşım gāib ani’l-meclis es-Seyyid Ali nâm kimesne tarafımdan fuzûlî vekâlet ile bin yüz kırk bir senesine mahsûb olmak üzere a‘şâr-ı şer‘iye ve rüsûm-ı örfiyelerini iki yüz guruş bedel mukābelesinde mûmâ-ileyh Ömer Ağa’ya iltizâm ol dahi iltizâm eylediğinden sonra sene-i mezbûrede zikrolunan kurâlar asl-ı <<bedeli>> bedel-i iltizâm olan iki yüz guruşdan ziyâde dört yüz guruş dahi hâsıl olmağla zikrolunan kurâları sene-i mezbûrede karındaşım gāib-i mezbûr sana fuzûlî vekâletle iltizâm etmişidi deyü ziyâde-i mezkûreyi mûmâ-ileyh Ömer Ağa’dan taleb ve da‘vâ sadedinde olduğumda beynimizde münâza‘ât-ı kesîre cereyân etmişidi. El-hâletü-hâzihi muslihûn tavassut edip da‘vâ-yı mezbûremden beni mûmâ-ileyh Ömer Ağa ile an-inkârin kırk beş guruş üzerine sulh ettiklerinde ben dahi bedel-i sulh-ı mezbûru kabûl ve bedel-i sulh olan meblağ-ı mezbûr kırk beş guruşu yedinden tamamen ahz u kabz eylediğimden sonra zikrolunan kurâların mahsûlüne müte‘allika âmme-i da‘vâdan ben mûmâ-ileyh Ömer Ağa’yı ibrâ-i âmm-ı râfi‘u’l-hısâm ile ibrâ ve ıskāt eylediğimde ol dahi sulh-ı mezbûra <<müte‘allika>> müte‘allika âmme-i da‘vâdan benim zimmetimi ibrâ ve ıskāt eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ aşer min-Şevvali’l-mükerrem li-sene selâse ve erba‘în ve mie ve elf.<br><br>Şuhûdü’l-hâl: Umdetü’l-emâcid ve’l-ekârim Mustafa Ağa b. Receb, es-Seyyid el-Hâc Abdullah Ağa b. el-Hâc Süleyman, Osman Çelebi b. Hüseyin, Fahrü’l-müderrisîni’l-kirâm Abdi Efendi b. Mustafa, Musa Çelebi b. Abdülbaki.</p>          <br><a title="Önceki sayfa" style="text-decoration:none" href="./ayrmetin.php?idno=5815"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5817"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab151&bsm=bab151b097"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab151&bsm=bab151o457"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>