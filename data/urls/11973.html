﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 96<br>Hüküm no: 55<br>Orijinal metin no: [35-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kerkük kasabasından Ali Rıza Bey’in vefatıyla küçük çocukları Hasan Haşim ve Edhem’e intikal eden ev arsası hisselerinin satışına izin verilmesi</b><br><br>Sıddık, vekâlet<br><br>Numara: 27, 62,5 guruş<br><br>Bağdâd vilâyetinde Kerkük kasabasında sâkin iken bundan akdem vefât eden asâkir-i şâhâne kāimmakāmlarından Ali Rıza Bey b. el-merhûm es-Seyyid İbrahim b. Hasan’ın sulbî sagīr oğulları Hasan Haşim ve Edhem’in vâlideleri ve bâ-hüccet-i şer‘iye vasîyy-i mansûbeleri olup Şâm-ı şerîfde sâkine Emine Hanım bt. Hurşid b. Abdullah tarafından ber-vech-i âtî vekâlet iddi‘â eden Üsküdar Rüsûmât müdîri sâbık müteveffâ Edhem Efendi mahdûmu Rıza Bey m. zikri âtî arsa hissesine bi’l-emâne vâzı‘ü’l-yed olan Mehmed Şükrü Efendi b. Ali mahzarında üzerine da‘vâ ve takrîr-i kelâm edüp nezâret-i Haremeyn-i Muhteremeyn’e mülhak evkāfdan merhûm Tezkireci Hüseyin Efendi Vakfı müstegallâtından mahmiye-i İstanbul’da Çakırağa mahallesinde vâki‘ ma‘lûmü’l-hudûd şehriye kırk beş akçe icâre-i müeccelelü bir kıt‘a menzil arsasının nısf hissesi babası müteveffâ-yı mezbûr İbrahim Ağa intikālinden müteveffâ-yı mezbûr Ali Rıza Bey’in hayatında bâ-temessük-i mütevellî bi’l-icâreteyn taht-ı tasarrufunda olup ba‘de vefâtihî sıgār-ı mezbûrûn ile sulbî kebîr oğlu Hüsnü Efendi’ye irbâ‘an intikāl edüp ol-vechile arsa-i mezkûrenin nısfından üç rub‘ hisse-i şâyi‘aları sıgār-ı mezbûrûnun tasarruflarında ve mezbûr Mehmed Şükrü Efendi hisse-i mezkûreye vasiyye-i gāibe-i mezbûrenin teslîmiyle bi’l-emâne vâzı‘ü’l-yed olup lâkin arsa-i mezkûre bî-hâsıl olarak bekāsı sıgār-ı mezbûrûn haklarında gayr-ı nâfi‘ olduğundan mâ‘adâ sıgār-ı mezbûrûnun nafaka ve kisveye eşedd-i ihtiyâçları olmağla sıgār-ı mezbûrûnun arsa-i mezkûrede olan nısfdan üç rub‘ hisse-i şâyi‘aları bedel-i misliyle bâ-re’y-i mütevellî âhara ferâğ ve bedeli ahz ü kabz birle i‘mâl ve istirbâh olunup hâsıl olan ribhiyle infâk ve iksâ olunmak sıgār-ı mezbûrûn haklarında her vechile enfa‘ ve evlâ olduğuna binâen vasiyye-i gāibe-i mezbûre Emine Hanım sıgār-ı mezbûrûnun hisse-i şâyi‘a-i mezkûrelerini mezbûrun yedinden nez‘ ve kabza ve ba‘de’l-kabz âhara ferâğa kıbel-i şer‘den izin talebine ve ba‘de’l-izn bedel-i misliyle bâ-re’y-i [mütevellî] âhara ferâğa ve bedelini ahz ü kabz ve makbûzumu kendüye irsâl ve îsâle ve husûs-ı mezkûr mütevakkıf olduğu umûrun küllîsine yedimde olup işbu sene-i mübâreke şehr-i Rebî‘ülâhir’inin on birinci günü târihiyle müverraha Dımeşkü’ş-şam nâibi fazîletlü Mustafa Hakkı Efendi’nin imzâ ve hâtemini hâviye bir kıt‘a vekâlet hücceti ve zahrında muharrer Suriye Vilâyeti İstînâf Mahkemesi’nin memhûr mazbatası mûceblerince mahkeme-i mezkûrede nâib-i mûmâ-ileyh huzûrunda tarafından beni gıyâbımda kabûlüme mevkūfe vekâlet-i mutlaka-i sahîha-i şer‘iye ile vekîl nasb u ta‘yîn edüp haber-i vekâlet bana vâsıl oldukda ben dahi vekâlet-i mezkûreyi kabûl etmemle suâl olunup hisse-i şâyi‘a-i mezkûreden keff-i yed ve bana teslîme mezbûr Mehmed Şükrü Efendi’ye tenbîh olunmak bi’l-vekâle matlûbumdur dedikde gıbbe’s-suâl ol dahi cevâbında hisse-i şâyi‘a-i mezkûre ber-vech-i muharrer intikāl-i âdîye binâen sıgār-ı mezbûrûnun tasarruflarında olup kendüsü dahi hisse-i mezkûreye vasiyye-i gāibe-i mezbûrenin teslîmiyle bi’l-emâne vâzı‘ü’l-yed olduğunu ikrâr mâ‘adâ müdde‘î-i mezbûrûnun vekâlet müdde‘âsını ba‘de’l-inkâr hüccet ve mazbata-i mezkûreler mütâla‘a olundukda hüccet-i mezkûrenin mührü mutâbık ve me‘âli vekâlet-i mezkûreyi beyândan ibâret idiği fetvâhâne-i celîleden hâmişine tahşiye ve temhîr kılındığına ve mazmûnu müdde‘î vekîl-i mezbûrun takrîr-i meşrûhuna muvâfık olduğuna ve mazbata-i mezkûre dahi hüccet-i mezkûrenin mazmûnunu müeyyid ve musaddık bulunduğuna binâen tezvîr ve tasnî‘den sâlim olduğu münfehim ve Mecelle-i Ahkâm-ı Adliye’nin bin sekiz yüz yirmi birinci mâddesi mûcebince bu misillü tezvîr ve tasnî‘den sâlim olan senedât-ı şer‘iyenin mazmûnuyla bilâ-beyyine amel ve hüküm câiz olmağla mûcebince müdde‘î-i mezbûrun vekâletine ba‘de’l-hükm ve’t-tenbîh Birinci Dâire-i Belediye ser-mühendisliği tarafından i‘tâ kılınan memhûr bir kıt‘a tahmîn-i bedel pusulası mantûkunca sıgār-ı mezbûrûnun hisse-i mezkûreleri bundan akdem lede’l-müzâyede ve ba‘de’l-keşf el-yevm bedel-i misli idiği bi’l-ihbâr zâhir olan lira-yı Osmânî yüz guruş hesâbıyla bin beş yüz guruş mukābelesinde bâ-re’y-i mütevellî âhara ferâğa kıbel-i şer‘den müvekkilesi vasiyye-i gāibe-i mezbûre Emine Hanım’a izâfetle vekîl-i mezbûr Rıza Bey’e izin verilmeğin mâ-vaka‘a bi’t-taleb ketb olundu.<br><br>Fî 17 Şa‘bân sene 1300<br><br>Şühûdü’l-hâl: Muhzırbaşı Ömer Ağa b. Kadri, Mehmed Ağa b. Mustafa ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=11972"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11974"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b096"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o352"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>