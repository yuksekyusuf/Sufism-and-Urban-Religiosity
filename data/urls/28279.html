﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 219<br>Hüküm no: 254<br>Orijinal metin no: [54a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdüllatif Çelebi b. Ali’nin, vefât eden dedesi Hacı Osman Çelebi’den kendisine intikal eden menzil hissesini büyük vâlidesi Ayşe bt. Ahmed’e satması</b><br><br>Mahmiye-i İstanbul’da Hadice Sultan mahallesinde sâkin iken bundan akdem vefât eden Hacı Osman Çelebi b. Ahmed’in verâseti zevce-i metrûkesi Âişe bt. Ahmed nâm hatun ile kızı oğlu Abdüllatif Çelebi b. Ali’ye münhasıra olduğu şer‘an zâhir ve mütehakkık oldukdan sonra mezbûr Abdüllatif Çelebi meclis-i şer‘-i enverde büyük vâlidesi bâ‘isetü hâze’l-kitâb mezbûre Âişe tarafından husûs-ı âti’l-beyâna vekîl-i müsecceli olan el-Hâc Ali b. el-Hâc Kasım nâm kimesne mahzarında ikrâr ve takrîr-i kelâm edip mûrisimiz müteveffâ-yı mezbûrdan bize irs ile intikāl eden Medîne-i Hazret-i Ebî Eyyûb Ensârî mahallâtından Davud Ağa mahallesinde vâki‘ bir tarafdan Medîne-i Münevvere Vakfı ve bir tarafdan Solakzâde tasarrufunda olan menzil ve bir tarafdan Solakzâde tasarrufunda olan menzil ve bir tarafdan İbrahim Ağazâde Mustafa Ağa çayırı ve ba‘zen yine Medîne-i Münevvere Vakfı olup Âişe Hatun tasarrufunda olan menzil ve bir tarafdan tarik-i âm ile mahdûd fevkānî bir bâb oda ve tahtânî bir bâb oda ve bir sofa ve bir sundurma ve bir kenîf ve zât-ı eşcâr-ı müsmire ve gayr-ı müsmire bağçeyi müştemil mülk menzilde olan sekiz sehimden yedi sehm hisse-i şâyi‘amı cümle tevâbi‘ ve levâhıkı ve kâffe-i hukūk ve merâfıkı ile müvekkile-i mezbûre büyük vâlidem Âişe Hâtûn’a tarafeynden îcâb ve kabûlü hâvî bey‘-i bâtt-ı sahîh-i şer‘î ile beş bin akçeye bey‘ ve temlîk ol dahi ber-vech-i muharrer iştirâ ve temellük ve kabz u kabûl etdikden sonra semeni olan meblağ-ı mezbûr beş bin akçeye müte‘allika âmme-i da‘vâdan müvekkile-i mezkûre büyük vâlidemin zimmetini ibrâ-i âmm-ı kātı‘u’n-nizâ‘la ibrâ vü ıskāt eyledim ve ba‘de’l-yevm menzil-i mahdûd-ı mezkûrun cümlesi müvekkile-i mezbûre büyük vâlidemin mülk ve hakkıdır keyfe mâ teşâ ve tahtâr mutasarrıfe olsun dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ aşer min-Saferi’l-hayr li-sene mi’e ve elf.<br><br>Şuhûdü’l-hâl: Ali Efendi b. Mustafa, Hüseyin Ağa b. Mustafa, el-Hâc Mustafa b. Tevekkül, İbrahim Çelebi, Ali Beşe b. Bâli.</p>          <br><a title="Önceki sayfa" style="text-decoration:none" href="./ayrmetin.php?idno=28278"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28280"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b219"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>