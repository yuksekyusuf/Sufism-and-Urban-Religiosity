﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 410<br>Hüküm no: 405<br>Orijinal metin no: [58a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Borçları terekesinden fazla olarak vefat eden Hüseyin Çavuş’un borçlarını ödemek üzere kayyım tayin olunan Kenan Bey’in merhumun karısı Ayşe Hatun’a bin guruş ödemesine karar verildiği</b><br><br>Mahmiye-i İstanbul’da Kâtib Muslihiddin mahallesi sükkânından olup düyûnu terekesinden ezyed olduğu hâlde vefât eden Hüseyin Çavuş b. Hasan’ın zevce-i menkûhası olan sâhibetü hâze’l-kitâb Âişe Hâtun bt. Hasan Efendi kıbelinden zikri âtî husûmete vekîl olup vekâleti hasm-ı şer‘î-i câhid mahzarında bi-mâ-hüve nehcü’s-sübût şer‘an sâbite olan umdetü’l-kuzât Sezayi Mehmed Efendi b. Mehmed meclis-i şer‘-i hatîr-i lâzimü’t-tevkīrde müteveffâ-yı mezbûrun terekesini bey‘a ve semenlerinden düyûn-ı müsbitesini edâya savb-ı şer‘-i hatîrden kayyûm ve vasî nasb olunan Kenan Bey b. Abdülmennân nâm cündi mahzarında bi’l-vekâle üzerine takrîr-i da‘vâ edip müvekkilem mezbûre Âişe Hâtun’un zevci müteveffâ-yı mezbûr zimmetinde cihet-i karz-ı şer‘îden sekiz yüz riyâlî guruş hakkı olduğundan mâ‘adâ müvekkilem mezbûre Âişe Hâtun’un li-ebeveyn karındaşı gāib ani’l-meclis Atâullah Çelebi zimmetinde cihet-i deyn-i şer‘îden iki yüz riyâlî guruş hakkı olup ve mezbûr Atâullah Çelebi’nin dahi kezâlik mezbûr Hüseyin Çavuş zimmetinde iki yüz riyâlî guruş hakkı olmağla mezbûr Atâullah Çelebi müvekkilem mezbûre Âişe Hâtun’a olan iki yüz guruş deyni ile mezbûreyi medyûnu merkūm Hüseyin Çavuş üzerine üçünün bile rızâsı ile havâle-i sahîha-i şer‘iyye ile havâle eyledikde merkūm Hüseyin Çavuş ve müvekkilem mezbûre Âişe Hâtun’dan herbiri havâle-i mezkûre-i meşrûhayı kabûl ve müvekkilem mezbûreye edâya ta‘ahhüd etmekle müteveffâ-yı merkūmun müvekkilem merkūmeye bin riyâlî guruş deyni olup kablel-îfâ vefât edip meblağ-ı mezbûr zimmetinde [58b] kalmışdır meblağ-ı mezbûr bin riyâlî guruşun tereke-i müteveffâ-yı mezbûrdan müvekkilem mezbûre Âişe Hâtun için alıverilmesin taleb ederim suâl olunsun dedikde gıbbe’s-suâl vasiyy-i merkūm Kenan Bey tereke-i müteveffâ-yı mezbûra bi’l-vesâyeti’l-meşrûha vaz‘-ı yedini ikrâr edip müvekkile-i mezbûrenin vech-i muharrer üzere müteveffâ-yı mezbûr zimmetinde bin riyâlî guruş hakkı olduğunu inkâr edicek vekîl-i mûmâ-ileyh Sezâyi Mehmed Efendi’den da‘vâ-yı meşrûhasını mübeyyine beyyinde taleb olundukda udûl-i Müslimînden mahmiye-i mezbûrede Toptaşı mahallesi sükkanınan Ahmed Çelebi b. Ömer ve Mehmed Çelebi b. Hamza nâm kimesneler li-ecli’ş-şehâde meclis-i şer‘-i hatîre hâzırân olup gıbbe’l-istişhâd herbiri münkir-i merkūm muvâcehesinde şehâdet edip fi’l-hakīka müteveffâ-yı mezbûr Hüseyin Çavuş hâl-i hayâtında bizim huzûrumuzda zevcesi müvekkile-i merkūme Âişe Hâtun sekiz yüz riyâlî guruş iktirâz ve kabz ve masârıfına sarf ve istihlâkle deyni olduğundan mâ‘adâ müvekkile-i mezbûre Âişe Hâtun’un li-ebeveyn karındaşı gāib ani’l-meclis Atâullah Çelebi zimmetinde cihet-i deyn-i şer‘îden iki yüz riyâlî guruş hakkı olup ve merkūm Atâullah Çelebi’nin dahi kezâlik mezbûr Hüseyin Çavuş zimmetinde iki yüz riyâlî guruş hakkı olmağla mezbûr Atâullah Çelebi müvekkile-i mezbûre Âişe Hâtun’a olan iki yüz riyâlî guruş deyni ile mezbûreyi bizim huzûrumuzda medyûnu merkūm Hüseyin Çavuş üzerine üçünün bile rızâsı ile havâle-i sahîha-i şer‘iyye ile havâle eyledikde mezbûr Hüseyin Çavuş ve müvekkile-i merkūme Âişe Hâtun’dan herbiri havâle-i mezkûreyi kabûl ve meblağ-ı mezbûr iki yüz guruşu müvekkile-i merkūmeye edâya ta‘ahhüd etmekle müteveffâ-yı merkūm Hüseyin Çavuş’un müvekkile-i mezbûre Âişe Hâtun’a cem‘an bin riyâlî guruş deyni olup kable’l-îfâ vefât edip meblağ-ı mezbûr zimmetinde kalmışdır hâlâ meblağ-ı mezbûr bin riyâlî guruşun tereke-i müteveffâ-yı mezbûrdan müvekkile-i merkūmeye edâsı vâcibdir biz bu husûsa bu vech üzere şâhidleriz şehâdet dahi ederiz deyu edâ-i şehâdet-i şer‘iyye eylediklerinde şâhidân-ı mezbûrânın ta‘dîl ve tezkiyeleri şer‘an lâzım olduğundan mâ‘adâ müvekkile-i merkūme Âişe Hâtun’a şer‘an yemîn teveccüh edip lâkin muhadderâtdan olup meclis-i şer‘a huzûru müte‘azzir olmağla savb-ı şer‘-i hatîrden Mevlânâ Mehmed Efendi b. Veli Efendi ile huddâm-ı şer‘den Çukadâr Osman Beşe b. Sevindik ve Muhzır Piyale Bey b. Abdülmennân irsâl olunup mevlânâ-yı mûmâ-ileyh dahi müvekkile-i mezbûrenin mârrü’z-zikr Toptaşı mahallesinde sâkine olduğu menzile vardıkda şâhidân-ı mezbûrân dahi mahalle-i mezbûrenin sâkinleri olmalarıyla evvelen şâhidân-ı mezbûrânı ta‘dîl ve tezkiye etdikde a‘yân-ı mahalle-i mezbûreden olup hâlâ mahmiye-i mezbûrede merhûm Kadıasker Hasan Efendi Medresesi müderrisi olan umdetü’l-müderrisîni’l-kirâm Hüseyin Efendi b. İbrahim ve Solak Hüseyin Çelebi b. Ali ve Ramazan Çelebi b. Mehmed ve Müezzin Mehmed Halîfe b. Abdullah ve Abdullah Efendi b. Resul ve Ahmed Çelebi b. Mehmed nâm kimesneler mezbûrânın makbûlü’ş-şehâde olup âdiller olduklarını haber verdiklerinden sonra müvekkile-i mezbûre Âişe Hâtun’a meblağ-ı mezbûr bin riyâlî guruşu zevci müteveffâ-yı mezbûr Hüseyin Çavuş’un hayâtında kendiden veyâ vekîlinden bi’l-asâle veyâ bi’l-vekâle küllen ve bazen kabz ve istîfâ etmeyip veyâhud mezbûra hibe veyâ âhara havâle etmediğine veyâ turuk-ı şer‘iyyeden bir tarîkle zimmetini ibrâ etmediğine karındaşı merkūm Atâullah Çelebi’nin tefrîki ile yemîn teklîf etdikde müvekkile-i merkūme dahi alâ vefki’l-mes’ûl yemîn billâhi’l-aliyyi’l-a‘lâ etdikde mevlânâ-yı mezbûr meclis-i şer‘a gelip merkūmân Osman Beşe ve Piyale Bey ile ma‘an vukū‘u üzere haber verdiklerinde ba‘de’l-kabûl şehâdet-i mezkûre mûcebince meblağ-ı mezbûru müvekkile-i mezbûreye edâya vasiyy-i merkūm muvâcehesinde müteveffâ-yı mezbûr üzerine hükm-i sahîh-i şer‘î kılınıp mâ-hüve’l-vâki‘ bi’t-taleb ketb olundu.<br><br>Fi’l-yevmi’r-râbi‘ aşer min-Zilka‘deti’ş-şerîfe li-sene 1067.<br><br>Şühûdü’l-hâl: Ahmed Ağa b. Gazanfer, Kâtib Mehmed Çelebi b. Mustafa, Osman Beşe b. Abdullah, İsa Bey b. Ahmed, Keşfî Mustafa Efendi el-müderris ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40683"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40685"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b410"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o855"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>