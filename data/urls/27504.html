﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 209<br>Hüküm no: 169<br>Orijinal metin no: [41b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ümmühâni bt. Mutahhar Efendi’nin Ahmed Bey b. İsmail’den satın aldığı câriyenin ayıplı olmasından dolayı iade ederek parasını geri alması</b><br><br>Mahmiye-i İstanbul’da el-Hâc Ferhad mahallesinde sâkine bâ‘isetü hâze’l-kitâb tâcü’l-muhadderât Ümmühâni bt. el-mevlâ el-merhûm Mutahhar Efendi tarafından husûs-ı âti’l-beyâna vekîl olduğu nehc-i şer‘î üzre sâbit olan Mehmed Efendi b. Abdülvâhid Efendi meclis-i şer‘-i şerîfde mahmiye-i mezbûrede Davud Paşa mahallesinde sâkin Ahmed Bey b. İsmail nâm kimesne mahzarında bi’l-vekâle üzerine da‘vâ ve takrîr-i kelâm edip mezbûr Ahmed müvekkilem mezbûre Ümmühâni Hâtun’a târih-i kitâbdan otuz yedi gün mukaddem işbu açık kara kaşlı sarı ala gözlü orta boylu Rûsiyyetü’l-asl Mariya ta‘bîr olunur câriyesini her ayıbdan sâlime olmak üzre doksan dört guruş semen-i makbûza bey‘ ve teslîm ol dahi iştirâ ve kabûl ve kabz etmiş idi hâlâ müvekkilem mezbûre Ümmühâni mevsûfe-i mezbûre veca‘-ı verek marazına mübtelâ ve mu‘ayyebe olduğuna muttali‘ olup ayb-ı mezbûr bâyi‘-i merkūm yanında kable’l-bey‘ mevcûd ve kadîm [42a] olmağla hâlâ mezbûr Ahmed Bey’e suâl olunup mevsûfe-i mezbûreyi kabza ve semen-i mezbûr doksan dört guruşu bana edâ ve teslîme tenbîh olunmak matlûbumdur dedikde ayb-ı mezbûru etıbbâya mürâca‘at ile ma‘lûm olan uyûbdan olmağla teveccüh-i husûmet için mevsûfe-i mezbûre etıbbâdan olup taraf-ı şehriyârîden ehl-i hibre ta‘yîn olunan Mehmed Efendi b. Mustafa ve Abdullah Efendi b. Mustafa nâm kimesnelere irâet olundukda anlar dahi mevsûfe-i mezbûre ayb-ı mezbûr ile elân mu‘ayyebe olduğunu haber vermeleri ile mezbûr Ahmed Bey’e suâl olundukda mezbûr Ahmed Bey cevâbında târih-i kitâbdan otuz yedi gün mukaddem mevsûfe-i mezbûreyi müvekkil-i merkūmeye doksan dört guruşa bey‘ ve teslîm ve kabz-ı semen ettiğini ikrâr, lâkin ayb-ı mezbûrun kable’l-bey‘ mevcûd ve kadîm olduğunu inkâr etmeğin müdde‘î-i mezbûrdan ayb-ı mezbûrun kıdemine beyyine taleb olundukda mezbûrân Mustafa Efendi ve Abdullah Efendi li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mevsûfe-i mezbûrenin ayb-ı mezbûru iki aydan ekalde hâdis ola değildir kadîmdir biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olup müvekkile-i mezbûre muhadderâtdan olmağla meclis-i şer‘a huzûr müte‘azzir olmağın tahlîf için savb-ı şer‘den irsâl olan Mevlânâ es-Seyyid Abdülmu‘tî Efendi mezbûre Ümmühâni Hâtun’un zikr olunan el-Hâc Ferhad mahallesinde sâkine olduğu menzile varıp zeyl-i vesîkada muharrerü’l-esâmî ile akd olunan meclis-i şer‘-i mübîn edip mezbûre Ümmühâni Hâtun’a zâtı ma‘rifet-i şer‘iyye ile ârifân Mehmed Çelebi b. Muslu ve Kadri Çelebi b. Ali ta‘rîfleri ile mu‘arrefe oldukdan sonra mevsûfe-i mezbûrenin ayb-ı mezbûruna muttali‘a oldukdan sonra mevsûfe-i mezbûreyi istihdâm ve bey‘a arz etmeyip, kendiden kabûlü müş‘ire bir fi‘l sâdır olmadığına mezbûr Ahmed Bey muvâcehesinde yemîn teklîf ettiğinde, ol dahi alâ vefki’l-mes’ûl yemîn billâhi’l-aliyyi’l-a‘lâ ettiğini Mevlânâ-yı mezbûr mahallinde tahrîr ve ma‘an irsâl olunan Mehmed b. Abdullah ile meclis-i şer‘a gelip alâ vukū‘ihi inhâ ve takrîr etmeğin mûcebince mevsûfe-i mezbûreyi kabza ve meblağ-ı mezbûr doksan dört esedî guruşu müdde‘î-i mezbûra edâ ve teslîme merkūm Ahmed Bey’e tenbîh olunmağın mâ vaka‘a bi’t-taleb ketb olundu. Fî müntasıfı Saferi’l-hayr li sene seb‘a ve semânîn ve elf.<br><br><br>Şuhûdü’l-hâl: Mehmed Çelebi b. Muslu, Kadri Çelebi b. Ali, el-Hâc Kasım çukadâr ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27503"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27505"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b209"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o781"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>