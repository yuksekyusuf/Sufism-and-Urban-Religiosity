﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 126<br>Hüküm no: 93<br>Orijinal metin no: [19b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Abdullah’ın mecnun olan eşi Selim Ağa’dan boşanması</b><br><br>Ma‘rûz,<br><br>Medîne-i Üsküdar’da Mirahur mahallesinde sâkine sâhibe-i arzuhâl mu‘arrefetü’z-zât Fâtıma bt. Abdullah nâm Hatun Bâb-ı hazret-i fetvâ-penâhîde Sadâret-i Anadolu mutasarrıfları dâ‘îlerine tahsîs buyurulan dâirede ma‘kūd meclis-i şer‘-i münîrde medîne-i mezkûrede Ahmediye mahallesi sükkânından olup bundan akdem bâ-irâdetillâhi te‘âlâ cünûn-ı mutbık târî ve el-yevm mecnûn olan derûn-ı arzuhâlde mezkûrü’l-ism el-Hâc Selim Ağa b. Abdullah’ın vakt-i ifâkatine değin malını hıfz ve umûrunu rü’yete kıbel-i şer‘den bâ-i‘lâm-ı şer‘î vasî nasb u ta‘yîn olunan Zenneci el-Hâc Mehmed Ağa b. Mehmed nâm kimesne muvâcehesinde mecnûn-ı mezbûr el-Hâc Selim Ağa beni sene-i sâbıkā Şevvâli’l-mükerreminin yirmi beşinci günü bin beş yüz guruş mehr-i müeccel tesmiyesiyle sâlifü’z-zikr Hamidiye mahallesinde menzilinde bir takrîb cünûnu hâlinde tezevvüc ve duhûl edip lâkin mezbûr el-Hâc Selim Ağa ber-vech-i muharrer cünûnu hâlinde beni akd-i tezevvücü şer‘an sahîh olmadığına binâen beynimiz tefrîk ve tesmiye olunan mehr-i müeccel-i mezkûr bin beş yüz bir guruş mehr-i mislimden ekall olmağla mehr-i müsemmâ-yı mezkûru mecnûn-ı merkūmun malından bana edâya vasiyy-i mezbûr el-Hâc Mehmed Ağa’ya tenbîh olunmak matlûbumdur deyü da‘vâ etdikde vasiyy-i mezbûr el-Hâc Mehmed Ağa dahi vasîsi olduğum mezbûr el-Hâc Selim Ağa eğerçi el-yevm cünûn-ı mutbık ile mecnûn olup ancak mezbûr el-Hâc Selim Ağa müdde‘iyye-i mezbûre Fâtıma Hatun’u mehr-i müsemmâ-yı mezkûr ile târîh-i merkūmda âkıl ve reşîd ve cemî‘ tasarrufâtı nâfiz olduğu hâlde tezevvüc ve duhûl etmiş idi deyüp husûs-ı mezkûrda akl beyyinesi evlâ olduğundan evvelâ mecnûn-ı mezbûr el-Hâc Selim Ağa müdde‘iyye-i merkūmeyi hîn-i tezevvücünde âkıl ve reşîd olmadığına vasiyy-i mezbûr el-Hâc Mehmed Ağa’dan beyyine taleb olundukda ikâmet-i beyyineden izhâr-ı acz etmeğin bu sûretde müdde‘iyye-i mezbûre Fâtıma Hatun kendüyü mecnûn-ı merkūm el-Hâc Selim Ağa mehr-i müeccel-i mezkûr tesmiyesiyle zevc eylediği hînde cünûn-ı mutbık ile mecnûn olduğunu kizb üzerine tevâtürleri mutasavver olmayan bî-garaz Müslimînden medîne-i mezbûrede Kefçe Dede mahallesi İmâmı Hafız es-Seyyid Hasan Efendi b. Ömer ve Muhtar-ı evveli el-Hâc Mehmed Said Efendi b. Musa ve sâlifü’z-zikr Mirahur mahallesi ahâlîsinden Haydar Paşa livâsı binbaşılarından el-Hâc Hasan Ağa b. Abdullah ve el-Hâc Hurşid Ağa b. Abdullah ve Mustafa b. el-Hâc Hasan ve Balıkçı Ahmed b. İbrahim ve Kayıkçı es-Seyyid Ahmed b. Ali ve Mehmed b. Mustafa nâm kimesneler tevâtüren bi’l-muvâcehe alâ-tarîkı’ş-şehâde haberleriyle zâhir ve mütehakkık olmağın mûcebince merkūme Fâtıma Hatun ile mecnûn-ı mezbûrun beynleri tefrîk ve tesmiye olunan mehr-i mezkûr müdde‘iyye-i mezbûre Fâtıma Hatun’un mehr-i mislinden ekall olmağla mehr-i müsemmâ-yı mezkûru mecnûn-ı mezbûrun malından müdde‘iyye-i mezbûre Fâtıma Hatun’a edâ ve teslîme vasiyy-i mezbûr el-Hâc Mehmed Ağa’ya ba‘de’t-tenbîh mezbûre Fâtıma Hatun yine meclis-i şer‘de vasiyy-i mezbûr el-Hâc Mehmed Ağa muvâcehesinde takrîr-i kelâm edip ben ânifen edâsına hükm ve tenbîh olunan mehr-i müeccel-i mezkûrum olan bin beş yüz bir guruş mütâlebesine ve hukūk-ı sâire-i şer‘iyyeye müte‘allika âmme-i da‘vâdan mecnûn-ı mezbûrun zimmetini ibrâ-i âmm-ı sahîh-i şer‘î ile ibrâ ve iskāt eylediğimde vasiyy-i mezbûr el-Hâc Mehmed Ağa dahi ibrâ-i mezkûrumu bi’l-vesâye kabûl eyledi deyü ikrâr ve tasdîkleri tescîl ve huzûr-ı âlîlerine i‘lâm olundu.<br><br>Fî 20 R sene [1]256.</p>          <br><a title="Önceki sayfa" style="text-decoration:none" href="./ayrmetin.php?idno=995"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=997"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>