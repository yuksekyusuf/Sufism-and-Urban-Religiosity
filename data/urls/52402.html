﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 106<br>Hüküm no: 92<br>Orijinal metin no: [27a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali ve hanımı Emine’nin bahçelerini Mehmed Ağa’ya sattıkları</b><br><br>Fi’l-asl Bahr-i Sefîd cezâirinden İstanköy nâm cezîre ahâlîsinden olup hâlâ medîne-i Üsküdar’da Câmi‘-i Kebîr mahallesinde sâkin el-Hâc Ali b. Yusuf nâm kimesne kendi tarafından asıl yine cezîre-i mezbûre mütemekkinelerinden zevcesi olup hâlâ medîne-i mezbûrede sâkine Emine bt. Ahmed nâm hatun tarafından ber-vechi- âtî vekîl olduğu zât-ı mezbûreyi bi’l-ma‘rifeti’ş-şer‘iyye ârifân Mustafa Çelebi b. el-Hâc Mehmed ve diğer el-Hâc Ali b. el-Hâc Mehmed nâm kimesneler şehâdetleriyle şer‘an vekâleti sâbit olan mezbûr el-Hâc Ali meclis-i şer‘-i hatîrde yine cezîre-i mezbûre sükkânından işbu râfi‘ü’l-kitâb Mehmed Ağa b. Ebubekir nâm kimesne mahzarında bi’l-asâle ve bi’l-vekâle ikrâr ve takrîr-i kelâm edip bey‘-i âti’l-beyânın vukū‘una değin silk-i mülkümüzde münselik emlâkimizden [27b] olup cezîre-i merkūmede vâki‘ bir tarafdan Kara Mustafa bahçesi ve bir tarafdan Abdülbaki Bey bağı ve bir tarafdan Kara Mahmud oğlu Mustafa Çelebi bağı ve bir tarafdan tarîk-i âm ile mahdûd iki yüz elli aded limon ve turunç eşcârını ve bir dolab kuyusunu ve bir havuz ve iki saman damı ve bir mikdâr avlu sahh müştemil sahh mülk bahçe üç hisse i‘tibârıyla bir hissesi benim mülküm ve iki hissesi müvekkilem mezbûrenin mülkü olmağla bahçe-i merkūmu tarafeynden îcâb ve kabûlü hâvî bey‘-i bâtt-ı sahîh-i şer‘î ile merkūm Mehmed Ağa’ya sekiz yüz doksan guruşa bi’l-asâle ve bi’l-vekâle bey‘ ü temlîk ve mahallinde kabza taslît eylediğimde ol dahi ber-vech-i muharrer iştirâ ve kabûl ve temellük eyledikden sonra semeni olan meblağ-ı merkūm sekiz yüz doksan guruşu bi-kadri’l-hısâsi’l-mezkûr asâleten ve vekâleten ahz u kabz eyledim fîmâ-ba‘d bahçe-i mahdûd-ı mezkûr mezbûr Mehmed Ağa’nın mülk-i müşterâsı olup bizim kat‘â alâka ve medhalimiz kalmadı keyfe mâ yeşâ ve yahtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 10 Zilka‘de sene 1150<br><br>Şuhûdü’l-hâl: Ahmed Beşe b. Ahmed, el-Hâc Mehmed b. Ömer Helvacı, Ali Beşe b. Hasan Fırıncı, İbrahim Beşe b. Mustafa, Mehmed Beşe b. Osman, Mehmed Beşe b. Ahmed, Mustafa Beşe b. Mehmed, diğer Mustafa Beşe b. Mehmed, Ahmed Beşe b. Hüseyin Nalband, Karabağî Mehmed Beşe b. Ebubekir.</p>          <br><a title="Önceki sayfa" style="text-decoration:none" href="./ayrmetin.php?idno=52401"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52403"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b106"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o312"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>