﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 121<br>Hüküm no: 88<br>Orijinal metin no: [12a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dimitri v. Panayot’un Sakızlı Corci’ye olan borcunu varislerine ödemesi</b><br><br>Sakız cezîresi ahâlîsinden olup tüccâr tâifesinden olduğu hâlde bundan akdem vilâyet-i Rumeli’nde Mora cezîresinde vâki‘ Anabolu İskelesi’nden Fransız şeytiye İstanbul’a gelirken esnâ-yı tarîkde Eğriboz kurbünde Termiye cezîresinde hâlik olan Corci v. Mike v. Frankoli nâm zimmînin verâseti Sakız cezîresinde sâkine zevce-i metrûkesi Angero bt. Corci nâm Nasrâniye ile sulbî evlâdı Mike ve Salomi nâm sagīrlere münhasıra olduğu zâhir ve mütekarrır oldukdan sonra hâlik-i merkūmun anasının li-ebeveyn er karındaşı olup vech-i âtî üzere vasiyy-i muhtârı olduğunu iddi‘â eden işbu râfi‘u’r-rakīm Sakızlı Mike v. Pandeli nâm zimmî meclis-i şer‘-i hatîr-i lâzimü’t-tevkīrde Dimitri v. Panayot nâm zimmî muvâcehesinde üzerine da‘vâ ve takrîr-i kelâm edip hâlik-i merkūm Corci helâkından on beş gün mukaddem ber-vech-i muharrer Fransız şeytiye Anabolu İskelesi’nden İstanbul’a gelirken esnâ-yı tarîkde hasta olduğu hâlde ben bi-emri’llâhi te‘âlâ helâk olduğumda benim için Galata’da sâkin dayım Mike vasiyy-i muhtârım olup mecmû‘-ı mâlımı ve zimem-i nâsda olan hukūk-ı şer‘iyyemi ahz u kabz ve zevcem Angerun’un semen-i hissesini kendüye teslîm ve sagīr evlâdım Mike ve Salomi’nin hisse-i irsiyyelerini dahi ahz u kabz ve rüşd ve sedâdları vaktine değin hıfz eyleye deyü kabûlüme mebnî vasiyy-i muhtâr nasb ve ihtiyâr ve bu tarafda bana ifâde ve i‘lâm olundukda ben dahi ber-vech-i muharrer vesayet-i mezbûreyi kabûl eylediğimden sonra merkūm Corci musırran alâ İsaihî hâlik olmağla hâlik-i merkūm Corci’nin merkūm Dimitri zimmetinde cihet-i karz-ı şer‘îden yirmi dört guruş hakkı olmağla kable’l-ahz hâlik ve meblağ-ı mezbûr verese-i mezkûresine mevrûs olmağın hâlâ meblağ-ı mezbûr yirmi dört guruşu bi’l-vesaye taleb eylediğimde edâdan imtinâ‘ eder suâl olunup bana edâ ve teslîme tenbîh olunmak matlûbumdur dedikde gıbbe’s-suâl merkūm Dimitri cevâbında fi’l-vâki‘ hâlik-i merkūm Corci’ye cihet-i mezkûreden zimmetinde yirmi dört guruş deyni olduğunu ve hâlik-i merkūmun verâseti verese-i mezkûresine mevrûs olduğunu ikrâr lâkin müdde‘î-i merkūmun ber-vech-i muharrer vesayetini inkâr edecek müdde‘î-i merkūmdan vesayet-i meşrûhasına muvâfık beyyine taleb olundukda udûl-i ahrâr-ı ricâl-i Müslimînden ve Dergâh-ı âlî yeniçerileri odalarından birinci bölüğe mahsûs oda neferâtından Sakız yamağı Ahmed Beşe b. Abdullah nâm kimesne ile mellâh tâifesinden Kostantıni v. Dodori nâm zimmî li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ hâlik-i merkūm Sakızlı Corci v. Mike v. Frankoli ânifen zikr olunduğu üzere Fransız şeytiye Mora cezîresinde vâki‘Anabolu İskelesi’nden İstanbul’a gelirken esnâ-yı tarîkde hasta olmağla helâkinden on beş gün mukaddem ben bi-emri’lllâhi te‘âlâ helâk olduğumda işbu vasîsi müdde‘î-i merkūm Mike için vasiyy-i muhtârım olup mecmû‘ mâlımı ve zimem-i nâsda olan hukūk-ı şer‘iyyemi ahz u kabz ve zevcem Angerun’un sümün hisse-i şer‘iyyesini kendüye îsâl ve teslîm ve evlâdım Mike ve Salomi’nin hisse-i şer‘iyyelerini ahz ve rüşd-i sinn olur vakte değin hıfz eyleye deyü kabûlüne mevkūfe vesayet ile müdde‘î-i merkūm Mike’yi bizim huzurumuzda vasiyy-i muhtâr nasb ve ihtiyâr edip ve bu tarafda merkūm Mike’ye ifâde ve i‘lâm eylediğimizde ol dahi ber-vech-i muharrer yine huzûrumuzda vesayet-i mezbûreyi kabûl eyledikden sonra merkūm Corci musırran alâ-İsâihî hâlik oldu biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ-vaka‘a bi’l-ibtigā ketb olundu.<br><br>Fi’l-yevmi’l-hâdî ve’l-ışrîn min-Recebi’l-ferd li-sene seb‘a ve selâsîn ve mi’e ve elf.<br><br>Şuhûdü’l-hâl: Mehmed Çelebi b. İlyas, Mehmed Çelebi b. Murad haffâf, el-Hâc Abdullah b. Ahmed el-haffâf, Hüseyin Çelebi b. Mehmed haffâf, Yusuf b. Abdullah haffâf, Mustafa Beşe b. Mehmed, el-Hâc Mehmed b. Mehmed, İbrahim b. Muharrem, Halil b. Mustafa, Mustafa b. Ahmed. </p>          <br><a title="Önceki sayfa" style="text-decoration:none" href="./ayrmetin.php?idno=21826"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21828"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b121"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o470"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>