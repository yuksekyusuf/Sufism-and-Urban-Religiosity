﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 366<br>Hüküm no: 420<br>Orijinal metin no: [58a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Narhi Hasan Efendizâde Mustafa Efendi’nin terekesinden, mukātaada ortak olduğu Hacı İbrahim b. Hacı Receb’in alacağının ödenmesi</b><br><br>Bi’l-fi‘l mahmiye-i Edirne kadısı olan Halıcızâde demekle şehîr a‘lemü’l-ulemâ’i’l-kirâm Ahmed Efendi b. Abdurrahman ünvânı ile mu‘anven ve hatmi ile mahtûm bin yetmiş yedi Cumâdelâhiresi’nin dokuzuncu günü ile müverrah el-Hâc İbrahim b. el-Hâc Receb nâm kimesne yediyle nakl-i şer‘î vârid olup mazmûnu vilâyet-i Anadolu’da medîne-i Lârende sâkinlerinden nâkilü’l-kitâb Hacı İbrahim b. Hacı Receb nâm kimesneden vech-i âtî üzre da‘vâ-yı sahîh-i şer‘iyye ile mesbûk istişhâd-ı şer‘î sudûrundan sonra udûl-i ahrâr-ı ricâlden olup mahmiye-i Edirne’de Sabuncu mahallesinde sâkin Nurullah b. İsmail b. Veli ve dergâh-ı âlî peyklerinden Ahmed b. Osman b. Mehmed nâm kimesneler nakl ve tahvîl için mahall-i cerh ve ta‘dîle hâzırân olup her biri şöyle edâ-i şehâdet-i şer‘iyye eylediler ki mahrûse-i İstanbul sâkinlerinden olup hâlâ sefer-i hümâyûnda vefât eden Narhî Hasan Efendizâde Mustafa Efendi bundan akdem mahrûse-i mezbûrda iken vilâyet-i Anadolu’da vâki‘ Suğla sancağında Selenti mukāta‘asını bin yetmiş yedi senesine mahsûb olmak üzre taraf-ı saltanat-ı aliyyeden kendisi der-uhde ve iltizâm edip ba‘dehû mezbûr el-Hâc İbrahim ile bundan akdem vefât eden Hacı İsmail nâm kimesnelere mukāta‘a-i mezbûreyi iştirâken bin esedî guruşa der-uhde edip anlar dahi iştirâken iltizâm ve kabûl eyledikden sonra müteveffâ-yı mezbûr Mustafa Efendi hâl-i hayâtında meblağ-ı mezbûrdan ber vech-i peşîn yedi yüz esedî guruşun mezbûr Hacı İbrahim yedinden aldım deyû bizim huzûrumuzda ikrâr ve bizi işhâd eylediğinden mâ‘adâ bu mazmûnu üzre yedlerine temessük dahi verdikden sonra mukāta‘a-i mezbûrenin zabtı mezbûrâna müyesser olmayıp taraf-ı mîrîden kabz olunmağla hâlâ müteveffâ-yı mezbûr Narhîzâde Mustafa Efendi’nin muhallefâtını kabz eden veresesinden meblağ-ı mezbûre yedi yüz kıt‘a esedî guruş hakkını müsteşhid-i mezbûr Hacı İbrahim için hakk-ı taleb ve ahz vardır biz bu husûsa bu minvâl üzre şâhidleriz şehâdet dahi ederiz deyû her biri edâ-i şehâdet-i şer‘iyye eyledik[de] gıbbe’t-ta‘dîl ve’t-tezkiyye şehâdetleri hayyiz-i kabûlde vakı‘a olduğunu hâvî bulunmağın kitâb-ı mezbûr merkūm el-Hâc İbrahim’in talebi ile müteveffâ-yı mezbûr Narhî Hasan Efendizâde Mustafa Efendi’nin vâlidesi ve vârisesi olup tereke-i vâfiyesine vâzı‘atü’l-yed olan Goncagam bt. Abdullah nâm hâtunu tarafından husûs-ı âti’l-beyâna vekîl [58b] olduğu zâtını ma‘rifet-i şer‘iyye ile ârifân olup mahrûse-i mezbûrede Manisalı Çelebi mahallesi sükkânından Mehmed b. Mehmed ve Kurşunlu türbe kurbunda sâkin Abdullah b. Abdullah nâm kimesneler şehâdetleri ile şer‘an sâbit olan es-Seyyid Himmet b. Şükrullah nâm kimesne muvâcehesinde dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i âlîde feth ve kırâat ve istintâk olundukda mezbûr es-Seyyid Himmet müvekkillesinin vech-i mübeyyen üzre müteveffâ-yı merkūm Mustafa Efendi’nin terekesinde vaz‘-ı yedini ikrâr lâkin kitâb-ı mezbûrun mûmâ-ileyh Ahmed Efendi kıbelinden vârid olup zeylinde olan hat ve hatm dahi mûmâ-ileyh Ahmed Efendi’nin olduğunu inkâr etmeğin mezbûr el-Hâc İbrahim’den kitâb-ı mezbûrun zeylinde olan hat ve hatmi mûmâ-ileyh Ahmed Efendi’nin hat ve hatmi olup kıbelinden vârid olduğunu mübeyyine beyyine taleb olundukda yol şâhidleri olup kitâb-ı mezbûrun zeylinde isimleri tahrîr olunan es-Seyyid Mehmed b. Mehmed ve İbrahim b. İsa nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka hâlâ mahmiye-i mezbûre kadısı olan mûmâ-ileyh Ahmed Efendi kitâb-ı mezbûru bizim huzûrumuzda kırâat edip huzûrumuzda imzâ ve mühürleyip isimlerimizi zeyline yazıp hat ve hatme bizi işhâd eyledi biz kitâb-ı mezbûr mûmâ-ileyh Ahmed Efendi’nin kıbelinden vârid kitâbı ve zeylinde olan hat ve hatmi dahi mûmâ-ileyh Ahmed Efendi’nin hat ve hatmi olduğuna şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince meblağ-ı mezbûr yedi yüz esedî guruş müteveffâ-yı mezbûr Mustafa Efendi’nin terekesinden mezbûr Hacı İbrahim’e edâya merkūm es-Seyyid Himmet’e tenbîh olunmağın mâ vaka‘a bi’t-taleb ketb olundu. Fi’l-yevmi’l-hâdî aşer min Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Umdetü’l-kitâb Ebûbekir Efendi Tezkireci-i evvel, fahrü’l-küttâb Mustafa Efendi Tezkireci-i sânî, fahrü’l-akrân İsmail Ağa Serçavuş, fahrü’l-emsâl Eyüb Ağa Kethüdâ-yı hazret-i efendi, fahrü’l-akrân Şaban Ağa b. ( ) Ser-muhzırân, Çukadâr Hasan Beşe b. Abdullah, Yusuf b. Abdullah, Ali b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=1577"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1579"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b366"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0972"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>