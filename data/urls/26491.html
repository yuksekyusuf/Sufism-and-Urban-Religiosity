﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 408<br>Hüküm no: 482<br>Orijinal metin no: [43b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Taşçı Mehmed Bey b. Ali’nin 79. yeniçeri cemâati odası vakfından aldığı borcunun terekesinden ödenmesine</b><br><br>Mahmiye-i İstanbul’da el-Hâc İlyas mahallesi ahâlîsinden olup mukaddemâ vefât eden Taşçı Mehmed Bey b. Ali’nin verâseti zevce-i metrûkesi Ayşe bt. Mehmed nâm hâtun ve sulbî kebîr oğlu Ömer’e ve sulbiye sagīre kızı Ümmühânî’ye münhasıra oldukdan sonra Dergâh-ı âlî yeniçerilerinin yetmiş dokuz cemâ‘atine mahsûsa odanın vakıf akçesine hâlâ mütevellî olan odabaşı Ebûbekir Beşe b. Hamza meclis-i şer‘-i hatîrde sagīre-i merkūmenin mansûbe vasîsi olan mezbûre Ayşe Hâtun ile oğlu mezbûr Ömer Çelebi mahzarında bi’t-tevliyye üzerine da‘vâ edip târih-i kitâbdan on dört sene mukaddem vakf-ı mezbûreden mütevellîsi yedinden müteveffâ-yı mezbûr karz aldığı dokuzar dirhem yüz otuz yedi buçuk riyâlî guruşu mukābelesinde mahalle-i merkūmede vâki‘ lede’l-ahâlî ma‘lûmü’l-hudûd olup tereke-i vâfiyyesi olan mülk menzilini mütevellî-i mezbûra rehin ve teslîm ve kable’l-edâ ve’l-fekk vefât edip zimmetinde kalmışdi hâlâ meblağ-ı mezkûru mezbûrân Ayşe Hâtun ve Ömer Çelebi’den taleb ederim suâl olunsun dedikde gıbbe’s-suâl mezbûrân Ayşe Hâtun ve Ömer Çelebi menzil-i mezbûr müteveffâ-yı mezbûrun tereke-i vâfiyyesi olduğunu ikrâr, lâkin müteveffâ-yı mezbûr sıhhatinde târih-i mezbûrda mâl-ı vakf-ı mezbûrdan mütevellî-i sâbık yedinden karz yüz otuz yedi buçuk guruşu alıp mukābelesinde menzil-i mezbûrunu yedine rehin vaz‘ ve teslîm eylediğini bi’l-külliye inkâr eylediklerinde müdde‘î-i mezbûrdan müdde‘âsı için beyyine taleb olundukda oda-i mezbûre ahâlîsinden olup udûl-i müslimînden Yusuf Beşe b. Ebûbekir ve Mehmed Beşe b. Yusuf nâm râciller li ecli’ş-şehâde meclis-i şer‘a hâzırân olup gıbbe’l-istişhâd fi’l-vâki‘ târih-i mezbûrda müteveffâ-yı mezbûr hâl-i sıhhatinde vakf-ı mezbûrdan mütevellî-i vakıf ( ) yedinden huzûrumuzda dokuzar dirhem yüz otuz yedi buçuk riyâlî guruş ikrâz ve kabz eyledikde tereke-i vâfiyyesi olan menzil-i mezbûrunu yedine rehin vaz‘ ve teslîm ol dahi irtihân ve tesellüm edip kable’l-istîfâ mezbûr Mehmed Bey fevt olmağla meblağ-ı mezbûr zimmetinde kaldı. Biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın deyn-i mezbûr mütevellî-i mezbûr Ebûbekir Beşe’ye tereke-i mezbûresinden edâ ile fekk-i rehin etmeğe mezbûrân Ayşe Hâtun ve Ömer Çelebi’ye tenbîh olunup mâ vaka‘a bi’t-taleb ketb olundu. Fi’l-yevmi’l-hâdî ve’l-ışrîn min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: El-Hâc Hasan [b.] Ömer, Receb Efendi b. Ebûbekir imâm-ı mahalle-i merkūme, Şükrullah b. Mustafa, Mustafa Çelebi b. Musa el-Müezzin, Ahmed Beşe b. Mehmed, Hasan Beşe b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=26490"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26492"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b408"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1074"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>