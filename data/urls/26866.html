﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 641<br>Hüküm no: 857<br>Orijinal metin no: [78a-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yakob v. Murad’ın Mardiros v. Akos’tan aldığı para konusunda anlaştıkları</b><br><br>Mahmiye-i İstanbul’da Yeni mahallede sâkin Mardiros v. Akos nâm Ermeni mahfil-i kazâda işbu hâmilü’s-sifr Yakob v. Murad nâm Ermeni muvâcehesinde üzerine takrîr ve da‘vâ edip bundan esbak mezkûr Yakob bi gayr-i vech-i şer‘î elli kıt‘a riyâlî guruşumu ahz ve geri bana red ve teslîm ettikden sonra meblağ-ı mezbûr elli guruşu tekrâr benden ahz u kabz etmişdir, suâl olunup meblağ-ı mezbûru bana red ve teslîme mezkûr Yakob’a tenbîh olunmak matlûbumdur dedikde gıbbe’s-suâl mezbûr Yakob cevâbında fi’l-vâki‘ kaziyye vech-i meşrûh üzre olup lâkin meblağ-ı mezbûr elli riyâlî guruş da‘vâsından mezkûr Mardiros benimle iki bin akçe üzerine sulh olup bedel-i sulh olan meblağ-ı mezbûr iki bin akçeyi yedimden kabz ve mâ‘adâdan zimmetimi ibrâ eyledi deyû def‘le mukābele edicek gıbbe’l-istintâk ve’l-inkâr mezkûr Yakob’dan def‘-i mezbûrunu mübeyyine beyyine taleb olundukda mahmiye-i mezbûrede Sulumanastır mahallesi sükkânından Aleksi v. Ovanes ve Yakob v. Şehab? nâm Ermeniler li ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müdde‘î-i mezbûr Mardiros meblağ-ı mezbûr elli guruşdan mezbûr Yakob ile iki bin akçe üzerine sulh olup bedel-i sulh mezbûr iki bin akçeyi huzûrumuzda işbu Yakob’dan ahz u kabz ve mâ‘adâdan zimmetini ibrâ-i âm ile ibrâ ve iskāt eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince ba‘de’l-hükm mâ vaka‘a bi’t-taleb ketb olundu. Fi’l-yevmi’s-sâlis aşer min şehri Rebî‘ilevvel li sene erba‘a ve seb‘în ve elf. Şuhûd[ü’l-hâl]: Abdülkerim, Mehmed Çavuş b. Mehmed, el-Hâc Ahmed b. Mahmud, Abdi b. Hüseyin, Osman b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=26865"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26867"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b641"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1040"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>