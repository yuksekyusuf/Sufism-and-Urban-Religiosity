﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 144<br>Hüküm no: 162<br>Orijinal metin no: [25b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun’un evini Mustafa Ağa’ya sattığı</b><br><br>Husûs-ı âti’l-beyânın mahallinde tahrîr olunması iltimâs olunmağın savb-ı şer‘den mevlânâ Abdulkādir Efendi irsâl olunup ol dahi zeyl-i kitâbda mastûrü’l-esâmî olan Müslimîn ile mahmiye-i İstanbul’da Gül Câmi‘-i şerîfi Mahallesi’nde sâkin fahrü’l-ekâbir ve’l-a‘yân Mustafa Ağa b. Abdullah’ın menziline varıp akd-i meclis-i şer‘-i şerîf eylediklerinde yine mahalle-i mezbûrede sâkine Âişe bt. Dilaver nâm hatun meclis-i mezbûrda işbu râfi‘u’l-kitâb mûmâ-ileyh Mustafa Ağa mahzarında ikrâr u i‘tirâf edip müstakillen silk-i mülkümde muntazam olup zikrolunan mahallede vâki‘ iki tarafı mezbûr Mustafa Ağa mülkü ve bir tarafı merhûm Sirkeci Emir Efendi Vakfı ve bir tarafı tarîk-i hâs ile mahdûd iki bâb tahtânî ve iki bâb fevkānî odaları ve kenîfi ve muhavvatayı müştemil olan menzilimi cemî‘-i levâhıkı ve kâffe-i menâfi‘ ve merâfıkı ile elli bin nakd râyic fi’l-vakt fıddî akçeye tarafeynden îcâb ve kabûlü hâvî bey‘-i bâtt-ı sahîh-i şer‘î ile Mustafa Ağa’ya bey‘ ve teslîm edip ol dahi minvâl-i muharrer üzere iştirâ ve tesellüm eyledikden sonra semeni olan meblağ-ı mezbûr elli bin akçeyi yedinden bi’t-tamam ve’l-kemâl ahz u kabz eyledim, ba‘de’l-yevm menzil-i mezbûr mûmâ-ileyh Mustafa Ağa’nın mülk-i müşterâsı olmuşdur, keyfe mâ yeşâ’ ve yehtâr mutasarrıf olsun dedikde gıbbe’t-tasdîk mezbûre Âişe’nin vâlidesi Üftâde bt. Abdullah nâm hatun dahi menzil-i mezbûr kızım merkūme Âişe’ye babası zevcim mezbûr Dilaver’den irs-i şer‘le müstakillen intikāl eyledi, ben hissemi ve mihrimi sâir muhallefâtından kabz eyledim, cidden benim alâka ve medhalim ve menzil-i mezbûra müte‘allik vechen mine’l-vücûh da‘vâ ve nizâ‘ım yokdur deyicek vâki‘ hâli mevlânâ-yı mezbûr mahallinde tahrîr ba‘dehû gelip meclis-i şer‘de vukū‘u üzere inhâ ve takrîr etmeğin mâ-vaka‘a gıbbe’t-taleb ketb ü sebt olundu.<br><br>Fi’l-yevmi’t-tâsi‘ aşer min-Zilhicceti’ş-şerîfe li-sene selâse ve sittin ve elf.<br><br>Şuhûdü’l-hâl: Mehmed Efendi b. Mehmed el-İmâm, Süleyman Efendi el-imâm, Ahmed Çelebi el-müezzin, Mehmed Çelebi el-müezzin, Miftâhî Ahmed Çelebi, el-Hâc Ali Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=344"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=346"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b144"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o417"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>