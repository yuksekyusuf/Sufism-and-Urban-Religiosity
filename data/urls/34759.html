﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 154<br>Hüküm no: 106<br>Orijinal metin no: [47-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Berber Mehmed Ağa’nın terzi dükkânı ve gediğindeki hissesini Feyzullah Ağa’ya kiraya verdiği</b><br><br>Ma‘rûz<br><br>Sâdır olan fermân-ı âlîlerine imtisâlen husûs-ı âti’l-beyânın mahâllinde ketb ü tahrîri’çün cânib-i şerî‘at-i kaviyyü’l-esâsdan me’zûnen irsâl olunan Kâtib İbrahim Edhem Efendi ve bi’l-ma‘iye rü’yete memûr Evkāf-ı Hümâyûn müfettişi fazîletlü semâhatlü Mîr es-Seyyid Mehmed Emin Âsaf Efendi tarafından mürsel Kâtib Hamdullah Efendi Ebniye-i Hâssa müdîri efendi hulefâsından Mehmed Râşid ve Hafız Ali halîfeler ile nezâreti Evkāf-ı Hümâyûn-ı mülûkâneye mülhak evkāfdan merhûm ve mağfûr Maktûl İbrahim Paşa Vakfı müsakkafâtından mahrûse-i Galata hâricinde Eski Yağkapanı kurbünde vâki‘ zikri âtî bir bâb terzi dükkânına varıp cerîdede mazbûtü’l-esâmî Müslimîn huzûrlarında bi’l-ma‘iye akd-i meclis-i şer‘-i âlî ettiklerinde derûn-ı arzuhâlde ismi mezkûr Berber Mehmed Ağa b. Abdullah meclis-i ma‘kūd-ı mezkûrda sâhib-i arzuhâl es-Seyyid <<Ahmed>> Feyzullah Ağa b. es-Seyyid Osman muvâcehesinde vakf-ı mezkûrun kāimmakām-ı mütevellîsi el-Hâc Mehmed İzzet Efendi b. el-Hâc Mustafa hâzır olduğu hâlde işbu derûnunda akd-i meclis-i şer‘-i âlî olunup bir tarafdan vakf-ı mezkûrdan mezbûr es-Seyyid el-Hâc Feyzullah Ağa’nın mülküne mutasarrıf olduğu diğer terzi dükkânı ve bir tarafdan Ayasofya-i Kebîr Vakfı’ndan Rûşen Mustafa Usta’nın mutasarrıf olduğu terzi dükkânı ve bir tarafdan kayık limanı ve bir tarafdan tarîk-i âm ile mahdûd halîfetân-ı mezbûrân misâhalarıyla tûlen on buçuk zirâ‘ ve arzen dört zirâ‘ altı parmak bir bâb terzi dükkânı ve fevkınde kâin bir bâb oda ve dükkân-ı mezkûr zahrında kâin mukaddemâ bâ-irâde-i seniyye ahz? olunan kahve dükkânı ve hâlâ bir bâb oda ve tahtında kâin bir bâb oda ki cem‘an üç bâb oda merkūm es-Seyyid el-Hâc Feyzullah Ağa’nın bi’l-icâreteyn müstakıllen uhde-i tasarrufunda ve mârrü’z-zikr terzi dükkânı derûnunda mevcûde beyne’l-esnâf gedik ta‘bîr olunur âlât-ı lâzıme-i ma‘lûmenin nısf hisse-i şâyi‘asını merkūm es-Seyyid el-Hâc Feyzullah Ağa’nın ve nısf hisse-i şâyi‘ası dahi benim yedimde bâ-hüccet-i şer‘iye mülkümüz olmağla zikr olunan terzi dükkânı fevkınde kâin bir bâb ve zahrında kâin tahtânî bir bâb ki cem‘an iki bâb oda gedik-i mezkûrun müştemilâtından olup kadîmden beri ve gedik malzemeleri tasarruf edegelirler iken merkūm es-Seyyid el-Hâc Feyzullah Ağa zikri mürûr eden odanın kezâlik halîfetân-ı mezbûrân misâhalarıyla tûlen üç zirâ‘ dört parmak ve arzen bir buçuk zirâ‘ terbî‘an dört zirâ‘ on sekiz parmak mahâllini ifrâz ve müstakıllen tasarruf dâ‘iyesinde olmağla suâl olunup mahâll-i mezkûru dahi kadîmi vechile iştirâken tasarruf etmek üzere mezbûr es-Seyyid el-Hâc Feyzullah Ağa’ya tenbîh olunmak murâdımdır deyü da‘vâ eylediğimde ol dahi cevâbında mârrü’z-zikr terzi dükkânı fevkınde kâin bir bâb ve zahrında kâin tahtânî bir bâb ki cem‘an iki bâb oda gedik-i mezkûr müştemilâtından olduğunu ikrâr ü i‘tirâf edip lâkin zikri mürûr eden tahtânî oda ittisâlinde vakf-ı mezkûrdan diğer temessükle mutasarrıf olduğum terbî‘an yüz sekiz zirâ‘ balık tuzlayıcı dükkânı arsasının ber-minvâl-i muharrer tûlen üç zirâ‘ dört parmak ve arzen bir buçuk zirâ‘ terbî‘an dört zirâ‘ on sekiz parmak mahâllini oda-i mezkûreye ilâve edip ol-vechile mahâll-i mezkûr gediğe <<dâir olma>> dâhil olmamağla mahâll-i mezkûru ifrâz ve müstakıllen tasarruf murâd ederim deyip ol-vechile beynimizde münâza‘ât-ı kesîre vâkı‘a olmuş idi el-hâletü hâzihî tavassut-ı muslihîn ile beynimiz ıslâh ve tevfîk olunup merkūm el-Hâc Feyzullah Ağa mahâll-i mezkûr müdde‘âsından fâriğ olduğundan sonra ben dükkân-ı mezkûrun kadîm mülk kirâsı olan şehriye yüz otuz para üzerine rızâmla yetmiş para zam birle cem‘an iki yüz paradan benim mâlik olduğum nısf gediğe îcâb eden şehriye yüz parayı mâh be-mâh bî-ezâ velâ-cefâ merkūm es-Seyyid el-Hâc Feyzullah Ağa’ya edâ ve teslîme ta‘ahhüd eylediğimde ol dahi ta‘ahhüdümü kabûl ve ol-vechile kat‘-ı münâza‘a eylediğimden sonra ben gedik-i mezkûrdan ber-minvâl-i muharrer mâlik olduğum nısf hisse-i şâyi‘amı aded-i şühûr beyân etmeksizin beher şehr otuz beşer guruş kirâ mukāvelesiyle merkūm es-Seyyid el-Hâc Feyzullah Ağa’ya îcâr ve lâyıkı vechile teslîm eylediğimde ol dahi ber-minvâl-i muharrer istîcâr ve tesellüm ve kabûl eyledi deyü ikrâr ve tasdîklerini kâtibân-ı merkūmân mahâllinde ketb ü tahrîr ve ma‘an meb‘ûs ümenâ-i şer‘le meclis-i şer‘a gelip tarafeyn muvâcehelerinde tasdîklerine mukārin alâ-vukū‘ihî inhâ ve takrîr eyledikleri İstanbul Mahkemesi’nden [huzûr-ı âlîlerine i‘lâm olundu]<br><br>Fî 15 L sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34758"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34760"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b154"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o627"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>