﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 113<br>Hüküm no: 68<br>Orijinal metin no: [47-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Lüleci esnafından Mehmed Ağa’nın vefatıyla küçük kızı Hasene’ye intikal eden arsa hissesinin satışına izin verilmesi</b><br><br>İbrahim, izin: 1 kıt‘a<br><br>Numara: 9, 13 guruş<br><br>Galata’ya muzâfe kasaba-i Fındıklı’da Selime Hatun mahallesinde sâkin iken bundan akdem vefât eden Lüleci esnâfından Mehmed Ağa b. Mustafa’nın sulbiye sagīre kızı Hasane’nin vâlidesi ve tesviye-i umûruna bâ-hüccet-i şer‘iye vasîyy-i mansûbesi olup zâtı ta‘rîf-i şer‘î ile mu‘arrefe olan işbu bâ‘isetü’l-vesîka Habibe Hanım bt. Hasan m. bi’l-vesâye takrîr-i kelâm ve ta‘bîr ani’l-merâm edüp nezâret-i Evkāf-ı Hümâyûn’a mülhak evkāfdan Taysî el-Hâc Mustafa Efendi Vakfı’na şehriye otuz akçe ve diğer Mustafa Ağa b. Abdullah Vakfı’na iki kıt‘a temessükle beher şehr otuz akçe icâre-i müeccelelü vakfeyn-i mezkûreyn musakkafâtından mahalle-i mezbûrede câmi‘-i şerîf sokağında on altı numara ile murakkam ma‘lûmü’l-hudûd bir kıt‘a muhterik menzil arsasının rub‘ hisse-i şâyi‘ası müteveffâ-yı mezbûrun hayatında bâ-temessükât-ı mütevellî bi’l-icâreteyn taht-ı tasarrufunda olup ba‘de vefâtihî sagīre-i mezbûreye hasbe’l-âde intikāl edüp lâkin arsa-i mezkûre bî-hâsıl ve etrâfında muhît taş duvarları mürûr-ı eyyâm ile telef ve zâyi‘ olacağı zâhir ve bedîdâr olup ol-vechile bekāsı sagīre-i mezbûre hakkında muzır ve gayr-ı müfîd olduğundan mâ‘adâ sagīre-i mezbûrenin aslâ mâlı olmayıp nafaka ve kisveye dahi eşedd-i ihtiyâc ile muhtâce olmağla sagīre-i mezbûrenin arsa-i mezkûrede olan rub‘ hisse-i şâyi‘ası bedel-i misliyle bâ-re’y-i mütevellî âhara ferâğ ve bedeli ahz ü kabz birle i‘mâl ve istirbâh olunup hâsıl olan nemâsıyla infâk ve iksâ olunmak sagīre-i mezbûre hakkında her vechile enfa‘ ve evlâ olduğuna binâen işbu yedimde olup hâlâ mahrûse-i Galata kādısı fazîletlü Mehmed Fevzi Efendi ile dâire-i mezkûre ser-mühendisliği taraflarından i‘tâ olunan memhûr bir kıt‘a tahmîn-i bedel pusulası mantûkunca sagīre-i mezbûrenin arsa-i mezkûrede olan rub‘ hisse-i şâyi‘ası bundan akdem lede’l-müzâyede ve ba‘de’l-keşf el-yevm bedel-i misli idiği bi’l-ihbâr zâhir olan lira-yı Osmânî yüz guruş hesâbıyla sekiz yüz elli guruş bedel mukābelesinde âhara ferâğa izin taleb şüd.<br><br>Fî 19 Zilhicce sene 1300<br><br>Şühûd[ü’l-hâl]: Süleyman Ağa b. Ömer, Mûsîka-i Hümâyûn hademesinden Ahmed Efendi b. Ömer ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=11985"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11987"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b113"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>