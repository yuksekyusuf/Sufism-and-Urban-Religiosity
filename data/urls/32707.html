﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 304<br>Hüküm no: 281<br>Orijinal metin no: [56b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdülkerim İzzet Beyefendi ile Mehmed Said b. Ali’nin kira davasında sulh oldukları</b><br><br>Bir bâb yektâ hamamının beher sene tecdîd-i akd-i icârdan 400 guruş üzerine sulh<br><br>Ma‘rûz-ı dâ‘î [-i devlet-i aliyyeleridir ki]<br><br>Sâhib-i arzuhâl el-Hâc Mehmed Said Efendi b. el-Hâc Ali nâm kimesne bi’l-ma‘iyye rü’yete memûr Haremeyn-i şerîfeyn müfettişi mevâlî-i izâmdan fazîletlü Hatîbzâde es-Seyyid Mehmed Derviş Efendi dâ‘îleri tarafından me’zûnen mürsel kâtib es-Seyyid İbrahim Efendi hâzır olduğu hâlde meclis-i şer‘-i münîrde Dârü’s-sa‘âdeti’ş-şerîfe ağası hazretlerinin nezâretlerinde âsûde evkāfdan merhûme Hümâşah Sultan -tâbe serâhâ- Vakfı’nın meşrûtiyet üzere mütevellîsi müderrisîn-i kiramdan [kiram-ı] zevi’l-ihtirâmdan derûn-ı arzuhâlde ismi mezkûr Abdülkerim İzzet Beyefendi b. el-merhûm Derviş Mehmed Esad Beyefendi muvâcehesinde vakf-ı müşârun-ileyhâ müstegallâtından mahmiye-i İstanbul’da merhûm Sultan Bâyezid-i Velî Han aleyhi’r-rahmetü ve’l-gufrân Câmi‘-i şerîfi kurbünde vâki‘ Vezneciler hamamı demekle arîf bir bâb Yektâ hamamın bin iki yüz yirmi yedi senesi şehr-i Recebi’l-ferdi gurresinde işbu târih-i i‘lâm şehri gurresine gelince on sene müddetde beher sene tecdîd-i akd-i îcâr ile mütevellî tarafından yedime cedîd temessük i‘tâ olunarak icâre-i vâhide ile ben müsteciri olup müddet-i mezkûreden mütevellî-i mûmâ-ileyhin pederi merhûm-ı mûmâ-ileyh Derviş Mehmed Esad Beyefendi’nin beş sene zamân-ı tevliyetinde ve gerek ba‘dehû mütevellî olan oğlu mûmâ-ileyhin beş sene zamânında ücret-i ma‘lûmesini beher şehr tamamen edâ etmişken ücret-i merkūmeden mâ‘adâ beher şehr senede tecdîd-i temessük olundukta harc-ı temessük nâmıyla mûmâ-ileyh Abdülkerim İzzet Beyefendi’ye mâlımdan rüşvet tarîkiyle kendi nefsi içün yüz altmış guruşdan cem‘an on sene müddetde bin altı yüz guruş def‘ ve teslîm ol dahi yedimden ahz ü kabz ve istihlâk etmekle ol vechile müddet-i mezkûreden medfû‘um olan meblağ-ı mecmû‘-ı merkūm bin altı yüz guruşu mûmâ-ileyh Abdülkerim İzzet Beyefendi’den istirdâd ederim deyü tasaddî eylediğim da‘vâmdan bâ-vesâtet-i muslihîn mûmâ-ileyh Abdülkerim İzzet Beyefendi ile dört yüz guruş bedel-i makbûz üzerine ba‘de akdi’l-musâlaha ve’l-kabûl mâ‘adâya ve bi’l-cümle husûs-ı mezkûra ve sâir cemî‘ hukūk-ı şer‘iyyeye müte‘allika âmme-i de‘âvî ve mutâlebât ve kâffe-i eymân ve muhâsamâtdan şürût-ı müfsideden ârî ibrâ-i âmm-ı sahîh-i şer‘î ve iskāt-ı tamm-ı sarîh-i mer‘î ile tarafeynden her birimiz âharın zimmetini kabûlü hâvî ibrâ ve iskāt ve bu vechile külliyen kat‘-ı nizâ‘ ve ref‘-i husûmet eyledik deyü ikrâr ve tasdîkleri tescîl ve İstanbul Mahkemesi’nden huzûr [-ı âlîlerine i‘lâm olundu.]<br><br>Fî 7 B sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32706"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32708"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b304"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o533"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>