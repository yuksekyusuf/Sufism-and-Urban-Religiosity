﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 193<br>Hüküm no: 168<br>Orijinal metin no: [26a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İsmail b. Rüstem’in borcuna karşılık olarak Bâzirgânbaşı İsmail Efendi Vakfı’na rehin verdiği evin vârislerine teslim olunması</b><br><br>Medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de vâki‘ Bâzirgânbaşı İsmail Efendi vakfı’na bi’l-fi‘l mütevellî olan Mahmud Çelebi b. Receb nâm kimesne tarafından husûs-ı âti’l-beyânı ikrâra vekîl olup hasm-ı câhid mahzarında Osman Çelebi b. Mehmed ve Şaban b. Bâli nâm kimesneler şehâdetleriyle şer‘an vekâleti sâbite olan İbrahim Çelebi b. Yakub nâm kimesne meclis-i şer‘-i şerîfde medîne-i mezbûrede Câmi‘-i Kebîr mahallesi sükkânından iken bundan akdem fevt olan İsmail Efendi b. Rüstem nâm müteveffânın sulbî kebîr oğulları Süleyman ve Abdullah mahzarlarında bi’l-vekâle ikrâr-ı tâm ve takrîr-i kelâm edip mezbûrân Süleyman ve Abdullah’ın babaları müteveffâ-yı mezbûr İsmail Efendi hâl-i hayât ve sıhhatinde vakf-ı mezbûr malından olmak üzre mütevellî-i mezbûr Mahmud Çelebi yedinden üç yüz altmış altı esedî guruş istikrâz ve ahz ve kabz edip mukābelesinde kendi emlâkinden olup mahalle-i mezbûrede vâki‘ beynlerinde hudûdu ma‘lûm mülk menzilini alâ tarîki’l-istiğlâl rehin vaz‘ etmişidi ve meblağ-ı merkūma oğulları mezbûrân Süleyman ve Abdullah kefîl olmuşlardı el-hâletü hâzihî meblağ-ı merkūmu müvekkilim mütevellî-i mezbûr Mahmud Çelebi mezbûrân Süleyman ve Abdullah yedlerinden tamâmen cânib-i vakf-ı mezbûr için ahz ve istîfâ ve fekk-i rehin etmişdir ba‘de’l-yevm meblağ-ı merkūmdan mezbûrân Süleyman ve Abdullah zimmetlerinde cihet-i kefâletden ve asâletden bir akçe ve bir habbe bâkī kalmadı meblağ-ı merkūma ve menzil-i mezkûra müte‘allika da‘vâda mezbûrân Süleyman ve Abdullah Çelebilerin zimmetleri müvekkilim mezbûr Mahmud Çelebi ibrâ-i âmm-ı kātı‘ü’n-nizâ‘ ile ibrâ ve iskāt eyledi ba‘de’l-yevm meblağ-ı mezbûra müte‘allika yedimde memhûr ve mümzâ temessükü ve hüccetleri dahi bulunur ise amel olunmaya dedi dedikde gıbbe’t-tasdîki’ş-şer‘î mâ hüve’l-vâki‘ bi’l-ibtigā ketb olundu. Fi’l-yevmi’r-râbi‘ aşer [min şehri Ramazâni’l-mübârek] li sene tis‘în ve elf.<br><br><br>Şuhûdü’l-hâl: Yusuf b. Ahmed, İbrahim Çelebi b. Mustafa, Veli Beşe b. Ali, Ahmed Beşe b. Mahmud, Musa Bey b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15549"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15551"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b193"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o708"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>