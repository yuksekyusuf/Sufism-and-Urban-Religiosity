﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 374<br>Hüküm no: 393<br>Orijinal metin no: [85b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Çelebi b. Turabi’nin miras hususunda Rahime bt. Veli’nin zimmetini ibrâ etmesi</b><br><br>Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de Nişancı Paşa mahallesinde sâkin iken bundan akdem vefât eden Taslak demekle ma‘rûf İbrahim b. Veli nâm müteveffânın verâseti, zevce-i metrûkesi Rahime bt. Veli nâm hâtun ile usûbet-i nesebiyye cihetinden li ebeveyn ammisi oğlu Mehmed Çelebi b. Turâbî nâm kimesneye münhasıra olduğu şer‘an zâhir ve müte‘ayyin oldukdan sonra mezbûr Mehmed Çelebi meclis-i şer‘-i hatîr-i lâzımü’t-tevkīrde merkūme Rahime tarafından her husûsuna vekâlet-i mutlaka ile vekîl-i şer‘-i müsecceli olan bâ‘isü’l-kitâb Abdurrahman Çelebi b. Ahmed nâm vekîl mahzarında ikrâr ve takrîr-i kelâm edip mûrisimiz müteveffâ-yı mezbûrun muhallefâtının rub‘u zevcesi mezbûr Rahime Hâtun’a ve selâse-i erbâ‘ı bana bi’l-irsi’ş-şer‘î isâbet ve intikāl etmekle mezbûre Rahime’nin vekîli mezbûr Abdurrahman Çelebi müteveffâ-yı mezbûrun kalîl ü kesîr ve celîl ü hakīr nukūd ve akār ve menkūlât ve hubûbât ve sâir ism-i mâl ıtlâk olunur mecmû‘-ı muhallefâtından müvekkilesi mezbûre Rahime’ye isâbet ve intikāl eden rub‘ hisse-i şer‘iyyesi da‘vâsından vesâtat-ı muslihûn ile yirmi üç bin fıddî nakd-i râyic fi’l-vakt akçe üzerine benim ile alâ tarîki’t-tehârüci’ş-şer‘î sulh olup bedel-i sulh yedimden tamamen alıp müvekkilesi mezbûre için kabz ve müteveffâ-yı mezbûrun mecmû‘-ı muhallefâtından müvekkilesi mezbûre Rahime’ye isâbet eden rub‘ hissesi da‘vâsından ve istîfâ da‘vâsından gayrı sâir de‘âvî ve mütâlebâtdan benim zimmetimi bi’l-vekâle ibrâ ve iskāt etmişdi el-hâletü hâzihî ben dahi mûrisim müteveffâ-yı mezbûrun muhallefâtına müte‘allik cemî‘ de‘âvî ve mütâlebâtdan müvekkile-i mezbûre Rahime’nin ve vekîli mezbûr Abdurrahman Çelebi’nin zimmetlerini ibrâ ve iskāt eyledim min ba‘d mezbûre ile benim dahi vechen mine’l-vücûh da‘vâ ve nizâ‘ım yokdur deyicek gıbbe’t-tasdîki’l-mu‘teber mâ cerâ kayd şüd. Fi’l-yevmi’s-sâdis min Muharremi’l-harâm sene 1073.<br><br><br>Şuhûdü’l-hâl: Mehmed Çelebi b. Musli, Ramazan Çelebi b. Ali, Halil Çelebi b. İbrahim, es-Seyyid Mehmed Çelebi b. es-Seyyid Mustafa, Receb Bey b. Maden ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=15088"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15090"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b374"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o436"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>