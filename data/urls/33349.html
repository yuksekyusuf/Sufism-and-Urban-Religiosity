﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 99<br>Hüküm no: 65<br>Orijinal metin no: [22a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yorgi v. Avram’ın, ölümünden sonra ailesinin, Yorgi v. Avram’ın ortağı olan Yorgi v. Vasil’den alacakları olduğunu iddia ettikleri</b><br><br>15.000 guruş men‘<br><br>Ma‘rûz<br><br>Mübârek rikâb-ı kamer-tâb-ı hazret-i hilâfet-penâhîye takdîm olunan işbu arzuhâlde mastûru’l-ism olup İstanbul’da Fener Kapısı dâhilinde Petro Kapısı karşısında mütemekkin iken bundan akdem hâlik olan Yorgi v. Avram zimmînin verâseti zevce-i metrûkesi Maryora bt. Yamandi nasrâniye ile sulbî sagīr oğlu Manol ve sulbiye kebîre kızları Zeviye ve Aleniko nasrâniyeler ve sulbiye sagīre kızı Ezmerağda’ya münhasıra ve tashîh-i mes’elesi kırk sehmden olup sihâm-i mezbûreden beş sehmi zevce-i mesfûreye ve on dört sehmi ibn-i mersûma ve yedişer sehmden [22b] yirmi bir sehmi benât-ı mersûmâta isâbeti tahakkukundan sonra şahısları mu‘arrefe bintân-ı mersûmetân Zeviye ve Aleniko nasrâniyeler âsâleten ve zevce-i mesfûre Maryora nasrâniye kendi nefsinden asâleten ve oğlu ve kızı sagīrân-ı mersûmânın vasîleri olmağla vesâyeten Çarşamba günü arz odasında huzûr-ı lâmi‘u’n-nûr-ı vekâlet-penâhîlerinde ma‘kūd meclis-i şer‘-i münîrde kazzâz esnâfından derûn-ı arzuhâlde mersûmü’l-ism diğer Yorgi v. Vasil zimmî muvâcehesinde mûrisimiz hâlik-i mersûm Yorgi zimmî sağlığında mesfûr diğer Yorgi zimmî ile müddet-i medîde ‘ınânen şerîkler olup helâkinden mukaddemce mersûm diğer Yorgi zimmîye varıp ifâde-i hâl eylediğimizde gerek re’s-i mal ve gerek fâide-i hâsıladan zimmetimde şerîkim mersûm Yorgi zimmîye on beş bin guruş deynimdir deyu ikrâr ettikden sonra kable’l-ahz mersûm Yorgi zimmî hâlik olmağla meblağ-ı mezkûr on beş bin guruşu ikrârına binâen mersûm diğer Yorgi zimmîden bi’l-verâse taleb ederiz deyu da‘vâ ettiklerinde ol-dahi cevâbında hâlik-i mersûm ile sağlığında müddet-i medîde şerîkler olduğunu ikrâr edip lâkin bin iki yüz otuz sekiz senesi hılâlînde Çarşı-yı Kebîr’de kazzâz esnâfı lonca odasında kethüdâ ve yiğitbaşı ve ihtiyâr ustalar muvâcehelerinde mersûm Yorgi zimmînin sağlığında fesh-i akd-i şirket-birle hesâblarımızı sehv ve galatdan ârî yegân yegân hesâb-ı sahîh ile rü’yet eylediğimizde benim mersûm Yorgi zimmî zimmetinde sekiz yüz guruş hakkım zuhûr etmişken fakr-i hâline binâen ustalarımız mesfûrûnun recâlarıyla meblağ-ı merkūm sekiz yüz guruş mutâlebesinden meccânen fâriğ olup bi’l-cümle husûs-ı mezkûre ve hukūk-ı şirkete ve hesâbda galat vukū‘una ve sâir beynimizde cereyân eden cemî‘-i ahz ve i‘tâ ve muâmelât-ı şettâ ve hukūk-ı ma‘lûme ve mechûleye müte‘allıka âmme-i da‘vâdan ben mersûm Yorgi zimmînin zimmetini ol-dahi kezâlik benim zimmetimi her birimiz kat‘an hakkımız ve alacağımız kalmamak ma‘nâsına şurût-ı müfsideden ârî uhûd-ı mubtıla ve muvâza‘adan berî cebr ve kerhden hâlî ibrâ-i âmm-ı sahîh-i şer‘î ile ibrâ ve ıskāt ve her birimiz ber-vech-i muharrer âharın ibrâsını kabûl eylediğimizden sonra mersûm Yorgi zimmîye ziyâde fakr ve ihtiyâc-târî olduğuna binâen gelip tazallüm-i hâl ettikde müddet-i vâfire hukūk ve müşâreketimiz olduğuna ri‘âyeten malımdan teberru‘an iki bin beş yüz guruş dahi def‘ ve teslîm ve ol-vechile külliyen kat‘-ı nizâ‘ etmişdik deyu sûret-i def‘de eylediği ibrâ-i âm müdde‘âsını asîl ve vasiyy-i mersûmân külliyen inkâr etmeleriyle dâfi‘-i mersûm diğer Yorgi zimmî ber-vech-i muharrer ibrâ-i âm müdde‘âsını lede’t-tezkiyye adl ve makbûlü’ş-şehâde idükleri ihbâr olunan kazzâzân kethüdâsı Abdüllatîf Ağa b. Mehmed ile Dua Meydânı’nda ipekçi İspirid v. Yorgi nâm zimmî şehadetleriyle bi’l-müvâcehe vech-i vecîh-i şer‘î üzere isbât etmeğin mûcebince verese-i asîl ve vasî-i mesfûrât da‘vâ-yı mezkûreleriyle mersûm diğer Yorgi zimmîye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî 7 Za sene [1]241 #&#</p>          <br><a title="Önceki sayfa" style="text-decoration:none" href="./ayrmetin.php?idno=33348"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33350"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b099"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o188"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>