﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 259<br>Hüküm no: 363<br>Orijinal metin no: [53b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Beşe’nin evini sattığı</b><br><br>Mahmiye-i İstanbul’da Hızır Bey Mahallesi’nde sâkin Mustafa Beşe b. Abdullah nâm [kimesne] meclis-i şer‘-i hatîr-i lâzımü’t-tevkīrde işbu râfi‘u’l-kitâb el-Hâc Mahmud b. Ali mahzarında ikrâr-ı tâm ve takrîr-i kelâm edip silk-i mülkümde muntazam olup mahalle-i mezbûrede vâki‘ bir tarafdan Terzi Mehmed mülkü ve bir tarafdan İbrahim b. İsmail mülkü ve iki tarafdan tarîk-i âm ile mahdûd birbirine munfasıl iki bâb fevkānî odaları ve tahta-pûşu ve bir bâb tahtânî odayı ve bi’r-i mâ ve kenîfi müştemil olan menzilimi cümle levâhıkıyla iki yüz elli üç riyâlî guruş-ı kebîre mezbûr el-Hâc Mahmud’a tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve teslîm edip ol dahi vech-i muharrer üzere iştirâ ve kabûl ve tesellüm eyledikden sonra semeni olan meblağ-ı mezbûr iki yüz elli üç riyâlî guruşu yedinden tamamen ahz u kabz edip min-ba‘d menzil-i mahdûd-ı mezkûrede alâka ve medhalim kalmayıp mezbûr el-Hâc Mahmud’un mülk-i müşterâsıdır, keyfe mâ yeşâ’ mutasarrıf olsun dedikde mukırr-ı mezbûru kelimât-ı meşrûhasında merkūm el-Hâc Mahmud vicâhen tasdîk ve şifâhen tahkīk edicek mâ-hüve’l-vâki‘ bi’t-taleb [ketb] olundu.<br><br>Fi’l-yevmi’s-sâmin ve’l-ışrîn min-Cemâziyelâhire sene 1064.<br><br>Şuhûdü’l-hâl: Mehmed Efendi b. Ali el-imâm, Ramazan Efendi b. Şa‘ban el-müderris, Hüseyin Çelebi b. ( ) el-müezzin, Musa Çelebi el-kayyım, Mehmed b. Mustafa, İbrahim b. Reis Ali, Resül b. Ramazan, Mehmed Çelebi b. Ramazan, Osman Reis, Mehmed b. Abdullah, Mehmed b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=545"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=547"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b259"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o389"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>