﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 213<br>Hüküm no: 166<br>Orijinal metin no: [69-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İskilipli Mustafa Ağa’nın Alacacı Perhizoğlu Ohannes’e olan borcunu ödemesi</b><br><br>11000 [guru]ş hükm<br><br>Ma‘rûz<br><br>Bâ-i‘lâm Alacacı Perhizoğlu Ohannes v. Mirze zimmî meclis-i şer‘-i münîrde tüccârdan İskilibli Mustafa Ağa b. Osman muvâcehesinde mezbûr Mustafa Ağa zimmetinde mâlımdan ve yedimden iştirâ ve kabz eylediği ma‘lûmü’l-mikdâr ve’l-fiyât şeytân bezi semeninden on bin guruş ve cihet-i karzdan dahi iki bin guruş ki cem‘an on iki bin guruş alacak hakkım olup hattâ meblağ-ı mecmû‘-ı merkūm on iki bin guruş ber-vech-i muharrer zimmetinde bana deyni olduğunu işbu sene-i mübâreke Cumâdelâhiresinin on dokuzuncu günü ikrâr ve mâhiye beher kesesine altışar guruş onar para bilâ-devr-i şer‘î nemâ vermeye ta‘ahhüd ve târih-i merkūm ile müverrah işbu bir kıt‘a deyn tahvîlini dahi yedime vermekle meblağ-ı mecmû‘-ı merkūm on iki bin guruş ile nemâ-i mezkûrdan olarak <<sekiz yüz seksen guruş>> târih-i merkūmdan beri zimmetinde müctemi‘ sekiz yüz seksen guruşu dahi mezbûr Mustafa Ağa’dan hâlâ taleb ederim deyü da‘vâ ettikde evvelen takrîr-i meşrûhu üzere sekiz yüz seksen guruş nemâ da‘vâsı meşrû‘a olmayıp da‘vâ-yı mezkûresiyle mezbûr Mustafa Ağa’ya bî-vech-i şer‘î mu‘ârazadan ba‘de’l-men‘ mâ‘adâ müdde‘âsında mezbûr Mustafa Ağa istintâk olundukda cevâbında eğerçi minvâl-i muharrer üzere ikrâr etmiş idim lâkin semen-i mezkûrdan meblağ-ı merkūm on bin guruş ve karzdan ancak bin beş yüz guruş ki cem‘an on bir bin beş yüz guruş müdde‘î-i mersûma deynim ve mâ‘adâ beş yüz guruşu bilâ-devr-i şer‘î zamm-ı ribâdır deyü eylediği def‘ini müdde‘î-i mesfûr Ohannes zimmî inkâr etmekle mûcebince mezbûr Mustafa Ağa def‘-i mezkûrunu beyâna havâle olunup mukırr u mu‘terif olduğu ancak meblağ-ı mecmû‘-ı mezkûr on bir bin beş yüz guruşun dahi müdde‘î-i mersûm Ohannes zimmîye edâsıyla mezbûr Mustafa Ağa ilzâm olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 15 min-Zilhicce sene [1]257</p>          <br><a title="Önceki sayfa" style="text-decoration:none" href="./ayrmetin.php?idno=34818"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34820"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b213"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o616"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>