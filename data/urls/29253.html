﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 24 Numaralı Sicil (H. 1138-1151/M.1726-1738)<br>cilt: 21,&nbsp;sayfa: 393<br>Hüküm no: 275<br>Orijinal metin no: [87a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kili ve İsmail’den İstanbul’a kalitesiz sade yağ gönderilmemesi</b><br><br>Kıdvetü’l-emâcidi ve’l-a‘yân Kili nâzırı ve İsmail mütevellîsi ( ) -zîde mecduhû- tevkī‘-i refî‘-i hümâyûn vâsıl olıcak ma‘lûm ola ki bakkal tâifesinin pazarbaşıları ve bölükbaşılarından dört nefer ma‘lûmü’l-esâmî ve tâife-i mezbûrede cemm-i gafîr ve cem‘-i kesîr müslimîn meclis-i şer‘de Kili ve İsmail câniblerinden İstanbul’a gelen ergin hâlisü’l-ayâr sâde yağın her yüz vakıyyesinde üç vakıyye tuz mu‘tâd-ı kadîm olup mikdâr-ı mezkûrdan mâ‘adâ tuz ve ayran ve sâir nesne halt ile kalb ve alçak getirilmemek üzre bundan akdem kıbel-i şer‘den i‘lâm ve mûcebince emr-i şerîfim vârid olup husûs-ı mezkûra nizâm verilmişidi birkaç seneden beri nizâm-ı mezkûra muhâlif mahlût ve kalb ve alçak yağ gelmekle nizâmları mu‘attal ve âmme-i ibâdullâha mutazarrır olmağın, fîmâ ba‘d nizâm-ı kadîm üzre tüccâr tâifesi hâlisü’l-ayâr ergin yağ getirip ber vech-i muharrer kalb ve alçak getirilmemek üzre siz ki mûmâ-ileyhsiz size hitâben emr-i şerîfim verilmek bâbında akzâ kuzâtü’l-müslimîn bi’l-fi‘l İstanbul kadısı olan Mevlânâ Mehmed Said -zîdet fezâiluhû- i‘lâm eylemeğin Mevlânâ-yı mûmâ-ileyhin i‘lâmı mûcebince amel olunup ve işbu şurût dâimâ düstûrü’l-amel mer‘î tutulup min ba‘d hilâfına ruhsat göstermemek bâbında fermân-ı âlîşânım sâdır olmuşdur. Buyurdum ki vusûl buldukda, bu bâbda vech-i meşrûh üzre şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-karîniyle âmil olunup hilâfına rızâ ve cevâz göstermeyesiz. Şöyle bilesiz, alâmet-i şerîfe i‘timâd kılasız. Tahrîren [fî] evâili şehri Recebi’l-ferd li sene semân ve selâsîn ve mi’e ve elf. Be makām-ı Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=29252"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29254"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist024&bsm=ist024b393"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist024&bsm=ist024o550"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>