﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 218<br>Hüküm no: 187<br>Orijinal metin no: [23b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Ağa ve kardeşi Ali Ağa’nın Üsküdar’da tasarruflarındaki dükkânda kiracı olan Berber Seyyid Mehmed Ağa’nın dükkânı boşaltması</b><br><br>Üsküdar’da tabîb dükkânı<br><br>Ma‘rûz<br><br>Sâhib-i arzuhâl Ahmed Ağa nâm kimesne meclis-i şer‘-i münîrde karındaşı olup zikri âtî dükkânın mecmû‘una mutasarrıf ve ol-vechile vaz‘-ı yedi mütehakkık olan derûn-ı arzuhâlde mezkûrü’l-ism Ali Ağa muvâcehesinde hâmiş-i arzuhâlde mastûr defter-i vakıfdan muhrec derkenâr nâtık olduğu üzere vüzerâ-yı i‘zâmdan müteveffâ el-Hâc Ahmed Paşa Vakfı musakkafâtından medîne-i Üsküdar’da Kara Davud Paşa mahallesinde vâki‘ yevmî bir akçe icâre-i müecceleli ma‘lûmü’l-hudûd bir bâb kârgîr tabîb dükkânı bilâ-gedik an-aslin berber dükkânı olup Mustafa b. İbrahim’in taht-ı tasarrufunda iken mezbûr Mustafa bin iki yüz sekiz senesi Cumâdelâhirinin yedinci günü babamız Kuşçu Ali b. Mehmed’e bâ-ma‘rifet-i mütevellî ferâğ ve tefvîz, ol dahi tefevvüz ve kabûl ve dükkân-ı mezkûru berber dükkânlığından tabîb dükkânlığına tebdîl edip müddet-i vâfire tabîb dükkânı iken babamız merkūm Kuşçu Ali fevt ve dükkân-ı mezkûr benimle karındaşım mezbûr Ali’ye bi’l-münâsafe âdiyen [24a] intikāl etdikden sonra ben iki yüz yirmi senesi Cumâdelûlâ’nın yirmi yedinci günü karındaşım mezbûrdan istidâne ve kabz eylediğim beş yüz guruş zimmetimde deynim mukābelesinde dükkân-ı mezkûrda mutasarrıf olduğum nısf hisse-i şâyi‘amı her ne zaman edâ-yı deyn eder isem redd-i ferâğ etmek şartıyla bâ-ma‘rifet-i mütevellî sûret-i kat‘iyyede vefâen fâriğ olduğumdan sonra karındaşım mezbûr Ali Ağa dükkân-ı mezkûrda müşâhereten müstecir olan tabîbi ihrâc ve arzuhâlde ismi mezkûr berber esnâfından Seyyid Mehmed b. İbrahim îcâr ve teslîm etmiş idi. hâlâ deynim olan meblağ-ı merkūmu yedimden ahz birle nısf dükkân-ı mezkûru red ve ferâğa karındaşım mezbûr Ali Ağa’ya tenbîh olunmak matlûbumdur deyü mütevellî vekîli hâzır olduğu hâlde tasdîkiyle ba‘de’d-da‘vâ ve’l-istintâk mezbûr Ali Ağa cevâbında kaziyye minvâl-i meşrûh üzere olduğunu bi-tamamihi tâyi‘an ve kat‘iyyen ikrâr ü i‘tirâf etmeğin mûcebince meblağ-ı merkūm beş yüz guruşu ahz birle nısf dükkân-ı mezkûru müdde‘î-i mezbûr Ahmed Ağa’ya red ve teslîme mezbûr Ali Ağa’ya tenbîh olunup mütevellî vekîli dahi vech-i meşrûh üzere tasarrufunu re’y etdikden sonra mezbûrân Ahmed Ağa ve Ali Ağa meclis-i şer‘de müstecirleri olup merkūm es-Seyyid Mehmed Ağa mahzarında mezbûr es-Seyyid Mehmed Ağa dükkân-ı mezkûrda müşâhereten müstecirlerimiz olmağla târih-i i‘lâm-ı şehrî gāyetinde fesh-i akd-i icâre et[me]mizle dükkân-ı mezkûru gāyet-i şehr-i merkūmda tahliye ve bize teslîme mezbûr es-Seyyid Mehmed Ağa’ya tenbîh olunmak murâdımızdır dediklerinde mezbûr es-Seyyid Mehmed Ağa cevâbında dükkân-ı mezkûr mutasarrıfları müdde‘iyân-ı mezbûrândan merkūm Ali Ağa bundan akdem dükkân-ı mezkûrun havâyî gediğini Medîne-i Üsküdar Mahkemesi’nde bâ-hüccet bana semen-i ma‘lûme bey‘, ben dahi gāib ani’l-meclis Berber Süleyman’dan aldığım Başmuhâsebe’de mukayyed ve mu‘teber berber gediğimi dükkân-ı mezkûra nakletmiş idim deyü dükkân-ı mezkûru tahliye ve teslîme ibâ vü imtinâ‘ edip evvelâ hâmiş-i arzuhâlde olan Başmuhâsebe kaydına nazar olundukda dükkân-ı mezkûrun gedik kaydı bulunmadığı müstebân ve bu makūle nakl-i gedik vukū‘unda dahi dükkân mutasarrıflarının izniyle bâ-i‘lâm ve bâ-fermân Başmuhâsebe Kalemine kayd olunması muhtâc olan mevâddan olmağla ol-vechile mezbûr es-Seyyid Mehmed Ağa’nın ben gedik ettim deyü beyhûde kelâmına şer‘an ve kānûnen iltifât olunmayıp mûcebince dükkân-ı mezkûru gāyet-i şehr-i merkūmda tahliye ve mutasarrıfları müdde‘iyân-ı mezbûrâna teslîme merkūm es-Seyyid Mehmed Ağa’ya tenbîh olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî selhi Zilhicceti’ş-şerîfe sene 1222.</p>          <br><a title="Önceki sayfa" style="text-decoration:none" href="./ayrmetin.php?idno=31594"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31596"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o649"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>