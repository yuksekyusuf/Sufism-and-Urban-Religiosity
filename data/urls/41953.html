﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 418<br>Hüküm no: 423<br>Orijinal metin no: [101b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mahmud b. Ahmed’in Hüseyin Beşe’ye Belgrad kalesi topçuları mevacibi olarak fazla vermiş olduğu meblağı geri alması</b><br><br>Bâ-imzâ-i hazret efendi.<br><br>Vilâyet-i Rumeli’nde Silistre sancağında Karinâbâd kasabası ahâlîsinden olup mahmiye-i İstanbul’da Sancakdar Hayreddin mahâllesinde müsâfiren sâkin işbu râfi‘ü’l-kitâb Mahmud b. Ahmed nâm kimesne mahmiye-i mezbûrede meclis-i şer‘de Hüseyin Beşe b. Mehmed nâm kimesne mahzarında üzerine da‘vâ ve takrîr-i kelâm edip ben bin yüz on dört ve yüz on beş senelerinde vilâyet-i mezbûrede vâki‘ Prizren ve Sohorika kazâları avârızları malından Belgrad’ın top arabacıları mevâcibleri için sebeb-i tahrîr hükmü ile bin yüz kırk esedî guruş ta‘yîn ve havâle ve meblağ-ı mezbûru mezbûr Hüseyin Beşe bâ-fermân-ı âlî kabzına memûr olmağla meblağ-ı mezbûr bin yüz kırk esedî guruşa husûs-ı mezbûra vekîlim olan gāib ani’l-meclis Osman Ağa nâm kimesneden mezbûr Hüseyin Beşe tamâmen ahz u kabz etmiş iken, mezbûr Hüseyin Beşe meblağ-ı mezbûrun vekîlen gāib-i mezbûr Osman Ağa’dan ancak sekiz yüz on dokuz guruş ahz u kabz edip, üç yüz yirmi bir guruş bâkī kalmışdır deyü meblağ-ı bâkī-i mezbûr üç yüz yirmi bir guruşu bi-gayrı hakkın benden ahz u kabz edip, hattâ mezbûr Hüseyin Beşe meblağ-ı mezbûr üç yüz yirmi bir guruşu tekrâr benden ahz u kabz eylediğini bundan akdem kirâren ve mirâren ikrâr u i‘tirâf dahi etmekle hâlâ mezbûr Hüseyin Beşe’ye suâl olunup ber-vech-i muharrer tekrâr makbûzu olan meblağ-ı mezbûr üç yüz yirmi bir guruşu bana edâ ve teslîme mezbûra tenbîh olunmak matlûbumdur dedikde, gıbbe’s-suâl mezbûr Hüseyin Beşe cevâbında minvâl-i meşrûh üzere havâleten meblağ-ı mezbûr bin yüz kırk guruşu müdde‘î-i mezbûrun vekîli gāib-i mezbûrdan tamâmen ahz u kabz eylediğini ikrâr, lâkin ben müdde‘î-i mezbûr yedinden ancak otuz guruş ahz u kabz, kâziben ikrâr eyledim deyücek, mezbûr Hüseyin Beşe minvâl-i meşrûh üzere olan ikrârında kâzib olmayıp kendi dahi da‘vâ-i mezkûresinde mübtıl olmadığına [102a] müdde‘î-i mezbûr Mahmud’a yemîn teklîf olundukda ol dahi hasebi’s-suâl [mesûl] yemîn billâhi’l-aliyyi’l-a‘lâ etmeğin mûcebince ziyâde makbûzu olan meblağ-ı mezbûr üç yüz yirmi bir guruşu müdde‘î-i mezbûra edâ ve teslîme mezbûr Hüseyin Beşe’ye ba‘de’t-tenbîh mâ-vaka‘a bi’t-taleb ketb olundu.<br><br>Fi’l-yevmi’l-hâdi aşere min-Cemâziyelâhire li-sene sitte aşere ve mi’ete ve elf.<br><br>Şuhûdü’l-hâl: İbrahim Efendi, Süleyman Ağa b. Abdülbaki, İsmail Efendi el-kādı, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=41952"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41954"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b418"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o591"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>