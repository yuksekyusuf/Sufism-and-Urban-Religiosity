﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 391<br>Hüküm no: 449<br>Orijinal metin no: [73a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdulkadir Ağa’nın Topçu Ahmed’de olan alacağını tahsil için kardeşini vekil tayin etmesi</b><br><br>İsbât-ı Vekâlet Hücceti<br><br>Mahmiye-i İstanbul’da Molla Fenâyî mahallesi ahâlisinden olup hâlâ Mısr-ı Kāhire’de sâkin Abdulkadir Ağa b. Halil b. Abdullah’ın karındaşı ve ber-vech-i âtî vekâlet iddi‘â eden işbu bâ‘isü’l-vesîka Mehmed Said Ağa b. el-Mezbûr Halil Meclis-i şer‘-i şerîf-i enverde Topçu Ahmed b. Mustafa mahzarında üzerine da‘vâ ve takrîr-i kelâm edip karındaşım merkūm Abdulkadir Ağa’nın merkūm Ahmed zimmetinde cihet-i karzdan yirmi beş guruş alacak hakkı olup meblağ-ı mezbûru merkūm Ahmed’den taleb ve da‘vâ ve ahz ü kabza ve mahmiye-i mezbûrede Osmaniye Câmi‘-i şerîfi tahtında vâki‘ ma‘lûmü’l-hudûd bir bâb sîm devâtçı dükkânı derûnunda mevcûde beyne’l-esnâf gedik ta‘bîr olunur müstakıllen yedinde emvâli olan bâ-defter-i müfredât âlât-ı lâzıme-i ma‘lûmeyi dahi semen-i misliyle âhara bey‘e ve kabz-ı semene ve düyûnunu edâya ve husûs-ı mezkûr mütevakkıf olduğu umûrun küllîsine tarafından bundan akdem Mısr-ı Kāhire’ye gider iken beni şühûd muvâcehelerinde vekîl ve nâib-i menâb nasb ü ta‘yîn eylediğinde ben dahi vekâlet-i merkūmeyi kabûl etmemle meblağ-ı mezbûru merkūm Ahmed’den vekâletim hasebiyle taleb ederim, suâl olunsun dedikde gıbbe’s-suâl merkūm Ahmed dahi cevâbında merkūm Abdulkadir Ağa’ya zimmetinde cihet-i karzdan yirmi beş guruş deyni olduğunu ikrâr, müdde‘î-i merkūmun vekâleti ma‘lûmum değildir deyü inkâr edicek müdde‘î-i merkūmdan ber-vech-i muharrer vekâlet müdde‘âsına mutâbık beyyine taleb olundukda udûl-i ahrâr-ı ricâl-i Müslimînden es-Seyyid Süleyman Efendi b. Abdullah ve es-Seyyid Mehmed Ârif Ağa b. Mehmed nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka merkūm Abdulkadir Ağa’nın merkūm Ahmed zimmetinde cihet-i karzdan yirmi beş guruş alacak hakkı olup meblağ-ı mezbûru merkūmdan ve mahmiye-i mezbûrede Osmaniye Câmi‘-i şerîfi tahtında vâki‘ ma‘lûmü’l-hudûd bir bâb sîm devâtçı dükkânı derûnunda mevcûde beyne’l-esnâf gedik ta‘bîr olunur müstakıllen yedinde emvâli olan bâ-defter-i müfredât âlât-ı [73b ]ma‘lûmeyi dahi semen-i misliyle âhara bey‘e ve kabz-ı semene ve makbûzundan düyûnunu edâya ve husûs-ı mezkûr mütevakkıf olduğu umûrun küllîsine tarafından merkūm Abdulkadir Ağa bundan akdem Mısr-ı Kāhire’ye gider iken işbu müdde‘î-i merkūm Mehmed Said Ağa’yı bizim huzûrumuzda vekîl ve nâib-i menâb nasb ü ta‘yîn eylediğinde ol dahi ber-vech-i muharrer vekâlet-i merkūmeyi kabûl eyledi, biz bu husûsa bu vech üzre şâhidleriz şehâdet dahi ederiz deyü her biri müttefikü’l-lafz ve’l-ma‘nâ edâ-yı şehâdet-i şer‘iye ettiklerinde gıbbe ri‘âyet-i şerâiti’l-kabûl şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a [bi’t-taleb ketb olundu.]<br><br>Fî 3 N sene [1]242.<br><br>Şühûdü’l-hâl: Muhzır İsmail, Muhzır Fettah Çelebi</p>          <br><a title="Önceki sayfa" style="text-decoration:none" href="./ayrmetin.php?idno=38828"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38830"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b391"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o499"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>