﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 256<br>Hüküm no: 208<br>Orijinal metin no: [82-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rumelikavak Hisarında bulunan vakıf kasap dükkânın işletilmesi için kefil gösterilmesi</b><br><br>Kasab nizâ‘ı<br><br>Ma‘rûz<br><br>Cennet-mekân firdevs-âşiyân cedd-i emced-i hazret-i Hilâfet-penâhî ( ) mazhar-ı gufrân-ı ilâhî ( ) Sultan Abdülhamid Han -aleyhi eltâfü Rabbihi’l-Mennân- hazretlerinin evkāf-ı celîleleri müsakkafâtından Yedikule hâricinde vâki‘ gayrı ez selhhâne-i mîrî on bâb ganem selhhânelerinin şerâit-i mu‘teberelerine ri‘âyet şartıyla üçüncü selhhâneye merbût kasab dükkânlarından mahrûse-i Galata’ya muzâfe İstinye nâhiyesine tâbi‘ Rumelikavak Hisârı karyesinde vâki‘ bir bâb kasab dükkânı derûnunda mevcûde beyne’l-esnâf gedik ta‘bîr olunur vakıf âlât-ı lâzıme-i ma‘lûmesi sene-i sâbıkā yani bin iki yüz elli yedi senesi Şevvâli’l-mükerreminin on üçüncü günü Ümmügülsüm bt. Ahmed nâm hatunun ferâğından bâ-temessük-i mütevellî ale’l-iştirâki’s-seviyy tefevvüz eden arzuhâl sâhibleri Yorgaki v. Todori ve Niko v. Anaştaş zimmîler şifâhen sâdır olan fermân-ı âlîlerine imtisâlen Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i münîrde hâlâ Yedikule ve Eğrikapı Kasablar müdîri es-Seyyid Mehmed Ali Bey ve ustalarından el-Hâc Hasan Ağa ve Mehmed Ağa ve el-Hâc İsmail Ağa ve Ömer Ağa ve el-Hâc Mahmud Ağa ve el-Hâc Feyzullah Ağa ve Mehmed Şerîf Ağa ve Ahmed Efendi ve sâir mazbûtü’l-esâmî kimesneler muvâcehelerinde sâlifü’l-beyân on bâb selhhânelerden dördüncü selhhâneye merbût kasab dükkânlarından yine nâhiye-i mezkûreye tâbi‘ Sarıyer karyesinde vâki‘ bir bâb kasab dükkânı derûnunda mevcûde beyne’l-esnâf gedik ta‘bîr olunur evkāf-ı celîle-i mezkûre müsakkafâtından âlât-ı lâzıme-i ma‘lûmenin bâ-temessük-i mütevellî mutasarrıflarından derûn-ı arzuhâlde ismi mezkûr kasab el-Hâc Ebûbekir Ağa b. el-Hâc Abdullah hâzır olduğu hâlde Hudâvendigâr-ı merhûm-ı müşârün-ileyh hazretlerinin evkāf-ı şerîfeleri müstegallâtından olan kasab dükkânları gediklerinin bir mahâlden âhar gedikden ârî mahâll-i âhara nakli kasab esnâfının nizâmlarından olduğundan biz mezbûre Ümmügülsüm Hatun’dan ber-vech-i muharrer tefevvüz birle mutasarrıf olduğumuz gedik-i merkūmu sâlifü’l-beyân Sarıyer karyesinde Yenimahallede kâin bi’l-icâreteyn münâsafeten mutasarrıf olduğumuz âhar gedikden ârî bir bâb vakıf dükkâna nakl ve vaz‘ ile onda Kasablık etmek murâd eylediğimizde hâzır-ı mezbûr el-Hâc Ebûbekir Ağa bizim nakl-i gedik ile kasablık etmemize mümâna‘at etmekle el-hâletü hâzihî bize dahi ruhsat verilip minvâl-i muharrer üzere dükkân-ı mezkûrda kasablık etmek matlûbumuz deyü işbu arzuhâlleriyle istid‘â ettikde kasab esnâfı mezbûrûn dahi cevâblarında sene-i sâbıkā-i merkūme Recebi’l-müreccebinin üçüncü günü bâlâsı hatt-ı hümâyûn-ı adâlet-makrûn-ı pâdişâh-ı zaman ve tuğrâ-yı garrâ-yı hazret-i hâkān-ı deverân eyyedellâhu te‘âlâ ve ebkāhu mâ-te‘âkubü’l-cedîdân ile müzeyyen tecdîden ve istihkâmen yedimize i‘tâ buyurulan bir kıt‘a fermân-ı âlî-şân nâtık olduğu üzere müceddeden kasab dükkânı küşâd ve ihdâs olunmamak ve bir kimesne kasab esnâflığına tâlib olur ise gerek mâl-ı mîrî ve gerek mâl-ı celebi telefden vikāye zımnında müdîr ve ihtiyâr esnâf ma‘rifetleriyle şurûtuna tatbîkan küfelâya rabt ile esnâfımız miyânına dâhil olmak ve Âsitâne-i aliyye ve Bilâd-ı selâse ve tevâbi‘lerinde vâki‘ kasabât ve kurâlarda kasab dükkânı olmayan veyâhûd kasab dükkânı olup da kifâyet etmeyip ahâlisi müzâyakaya dûçâr olan mahallere gerek Yedikule selhhâneleri merbûtu olup Hudâvendigâr-ı merhûm-ı müşârün-ileyh hazretlerinin evkāf-ı celîleleri müstegallâtından olan iki yüz elli aded ve gerek Hazret-i Ebâ Eyyûbe’l-Ensârî -radiye anhü’l-Bârî- Câmi‘-i şerîfi vakfı müsakkafâtından Eğrikapı hâricinde kâin ganem selhhânelerine merbût olan vakıf seksen iki aded kasab dükkânları gediklerinin pesmânde ve mu‘attal olan gedikleri şurût ve kuyûd-ı vakfeyn-i müşârün-ileyhimâya tevfîkan ve sâir nizâmımıza tatbîkan İstanbul kādısı bulunanların inhâ ve i‘lâmlarıyla nakl vaz‘ olunmak ve bunların hilâfı hareket olunmamak ve ederi olursa men‘ olunmak nizâm-yâfte olan şurût-ı mer‘iyemizden ve zikr olunan Sarıyer karyesi ahâlisine hâlâ mevcûd olan sâlifü’l-beyân bir bâb kasab dükkânı kâfi ve vâfîdir bize kasab dükkânının lüzûmu yok ve lüzûmu takdîrce cümle ahâlisi bir yere gelip ziyâde kasab dükkânı ihdâsını istid‘â etmemişler ve mersûmân Yorgaki ve Yanko zimmîler henüz kasablık için ber-minvâl-i muharrer küfelâya rabt olunmamışlar iken minvâl-i meşrûh üzere nakl-i gedik ile kasablık etmeleri mugāyir-i emr-i âlî ve hilâf-ı şurût-ı nizâm olmağla zikr olunan Kavakhisârı karyesinde vâki‘ gediğine mutasarrıf oldukları dükkân-ı mezkûrda ber-vech-i muharrer küfelâya rabt ile kasablığa kanâ‘at edip minvâl-i muharrer üzere mugāyir-i emr-i âlî ve hilâf-ı şurût-ı nizâm hareketden men‘ olunmak murâdımızdır deyü istid‘â ve mazmûnu takrîr-i meşrûhlarına mutâbık fermân-ı celîlü’ş-şân-ı mezkûru huzûr-ı cenâb-ı Fetvâ-penâhî’de ibrâz eylediklerinde mersûmân Yorgaki ve Yanko zimmîler dahi mazmûn-ı emr-i âlî-i mezkûru ve esnâf-ı mezkûrenin şurût-ı nizâmları minvâl-i meşrûh üzere olup zikr olunan Sarıyer karyesi ahâlisine ancak bir bâb kasab dükkânı kifâyet eylediğini ve kasablık için henüz kefîl dahi vermediklerini ikrâr ve tasdîk edip bu sûretle mersûmânın bu vechile hareketleri mugāyir-i emr-i âlî ve hilâf-ı şurût-ı nizâm olmağla fî-mâ ba‘d bu misillü hareket etmemek üzere kendilere tekîden ba‘de’t-tenbîh sâlifü’l-beyân Kavakhisârı karyesinde vâki‘ gediğine mutasarrıf oldukları dükkân-ı mezkûrda dahi kendileri kasablık etmek murâd ederler ise ber-mûceb-i şurût-ı nizâm küfelâya rabt olunması iktizâ eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 26 M sene [12]58<br><br>İhrâc şüd fî 14 S. [Saferi’l-hayr] sene [12]71</p>          <br><a title="Önceki sayfa" style="text-decoration:none" href="./ayrmetin.php?idno=34860"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34862"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b256"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o610"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>