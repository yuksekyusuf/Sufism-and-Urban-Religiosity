﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 540<br>Hüküm no: 567<br>Orijinal metin no: [83a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Cafer Bey b. Mustafa’nın merhume Mahi Hatun’un varisi olduğunu tescil ettirmek için kendisinden rüşvet alan Beytülmal Emini Süleyman Ağa’nın zimmetini ibra ettiği</b><br><br>Medine-i Ebî [Eyyûb-i] Ensârî radıye anhû rabbühû’l-bârî mahallâtından Hasan Paşa mahallesinde sâkine iken bundan akdem vefât eden Mâhî bt. ( ) nâm hâtunun verâseti zevc-i metrûkü Mehmed Beşe b. İlyas nâm kimesne ile zî-rahm cihetinden li-eb kız karındaşı oğlu Ca‘fer Bey b. Mustafa’ya münhasıra olduğu şer‘an müte‘ayyin oldukdan sonra mezbûr Ca‘fer Bey tarafından husûs-ı âti’l-beyâna vekîl olup vekâleti hüccet-i şer‘iyye ile şer‘an sâbite olan İsmail Efendi b. Ahmed meclis-i şer‘-i hatîr-i lâzimü’t-tevkīrde bi’l-fi‘il medîne-i mezbûrede emîn-i beytü’l-mâl ve Hazret-i Ebî [Eyyûb-i] Ensârî Vakfı mütevellîsi olan bâ‘isü’l-vesîka Süleyman Ağa b. el-merhûm Davud Paşa tarafından husûs-ı âti’z-zikrde husûmet ve redd-i cevâba vekîl olup vekâleti Mahmud Çelebi b. Abdi ve Ahmed Beşe b. Mehmed şehâdetleri ile şer‘an sâbite olan Mustafa Çelebi b. Hüseyin mahzarında üzerine bi’l-vekâle da‘vâ ve takrîr-i kelâm edip müvekkilim mezbûr Ca‘fer Bey mûrisesi mezbûre Mâhî Hâtun vefât eyledikde yanında bulunmağla müvekkil-i mezbûr Süleyman Ağa medîne-i mezbûrede emîn-i beytü’l-mal olmağın müteveffât-ı mezbûrenin zevci merkūmdan gayrı vâris-i ma‘rûfu olmamak zu‘muyla terekesinin nısf-ı şâyi‘ine vaz‘-ı yed eylediği terekeden kasr-ı yed edip müvekkilim mezbûra teslîm eylemek için müvekkilim mezbûrdan bî-tarîkı’r-rüşve sekiz bin akçe ahz u kabz eylemişdir hâlâ meblağ-ı mezbûru müvekkil-i mezbûr Süleyman Ağa’dan taleb ederim suâl olunsun dedikde gıbbe’s-suâl vekîl-i mezbûr Mustafa Çelebi cevâbında müvekkil-i mezbûr Süleyman Ağa husûs-ı mezbûr için ancak müvekkil-i mezbûr Ca‘fer Bey yedinden beş bin akçe ahz u kabz eyledikden sonra târih-i kitâb senesi şehr-i Receb’in on üçüncü günü müvekkil-i mezbûr Ca‘fer Bey mahrûse-i Galata’da kassâm-ı askerî olan Mevlana Abdülkerim Efendi huzûrunda vech-i muharrer üzere merkūm Süleyman Ağa’ya verdiğim meblağ-ı mezbûr beş bin akçeden zimmetini ibrâ eyledim eğer ba‘de’l-yevm husûs-ı mezbûra müte‘allika da‘vâ benden sudûr ederse mesmû‘a olmaya deyu ikrâr ve müvekkilim mezbûr dahi ba‘de’t-tasdîk mevlânâ-yı mezbûr mezbûr Ca‘fer Bey’in bu vech üzere ikrârını tahrîr edip müvekkilim mezbûr yedine işbu hücceti vermişdir deyu târih-i mezbûr ile müverraha ve mevlânâ-yı mezbûrun hat ve hatemini hâviye mazmûnu takrîr-i meşrûhunu nâtıka hüccet-i şer‘iyye ibrâz ve ziyâde üç bin akçe kabzını inkâr edicek gıbbe’l-istintâk ve’l-inkâr evvelâ vekîl-i mezbûr Mustafa Çelebi’den mazmûn-ı hücceti mübeyyine beyyine taleb olundukda udûl-i Müslimînden medîne-i mezbûrede Kiremidci mahallesinde sâkin Ahmed Beşe b. Mehmed ve yine medîne-i mezbûrede Evlice Baba mahallesi sükkânından Mehmed Çelebi b. Ahmed ve Mustafa Çelebi b. Rıdvan nâm kimesneler li-ecli’ş-şehâde meclis-i şer‘a hâzırûn olup gıbbe’l-istişhâd fi’l-hakīka müvekkil-i mezbûr Ca‘fer Bey târih-i mezbûrda kassâm-ı askerî olan mevlânâ-yı mezbûr huzûrunda merkūm Süleyman Ağa’ya verdiğim meblağ-ı mezbûr beş bin akçeden zimmetini ibrâ eyledim ikrâr ve mevlânâ-yı mezbûr dahi ba‘de’t-tahrîr merkūm Süleyman Ağa yedine işbu hücceti vermişdir biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra sâniyyen vekîl-i mezbûrdan ziyâdeyi mübeyyine beyyine taleb olundukda ityân-ı beyyine için istimhâl etmeğin mehl-i şer‘î ile imhâl olunup mâ-vaka‘a bi’t-taleb ketb olundu.<br><br>Fi’l-yevmi’s-sânî ve’l-ışrîn min-Zilhicceti’ş-şerîfe li-sene seb‘a ve sittîn ve elf.<br><br>Şühûdü’l-hâl: Mahmud Çelebi b. Abdi, Ali Çelebi, İbrahim b. Mehmed, Mahmud b. Hüseyin, Ali b. Rıdvan, Osman Beşe çukadâr ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=40845"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40847"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b540"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o830"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>