﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 308<br>Hüküm no: 344<br>Orijinal metin no: [48a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ekmekçi Sefer b. İsmail ve ortağı Gül Mustafa b. Süleyman’ın, Zafiri v. Yorgi’nin vârislerine 6000 guruş ödemeleri gerektiği</b><br><br>6000 guruş i‘lâmı<br><br>Ma‘rûz<br><br>İslâmbol’da Yeni mahallede mütemekkin iken bundan akdem hâlik olan kasab Zafiri v. Yorgi zimmînin verâseti sulbî kebîr oğulları Zafiri ve Manol ve sulbiye-i kebîre kızı Anaştaşya Nasrâniyeye inhisârı tahakkukundan sonra mersûm Manol zimmî asâleten ve mersûm Zafiri zimmî dahi kendiden asâleten ve kız karındaşı mersûme Anaştaşya Nasrâniye tarafından dahi husûs-ı âti’l-beyânda vekîl olduğu şahsını ârifân uncular kethüdâsı es-Seyyid Mustafa Ağa b. el-Hâc Mehmed Emin ve Molla Mehmed b. Abdullah şehâdetleriyle sâbit olmağla vekâleten meclis-i şer‘-i şerîf-i enverde Ekmekçi Sefer b. İsmail ve şerîki Gül Mustafa b. Süleyman mahzarlarında merkūmân Sefer ve Gül Mustafa ve şerîkleri gāibân ani’l-meclis Muslı Alemdâr ve Radic oğlu Papa zimmîden her biri âharın zimmetine lâzım gelen mikdâra kefîl ve zâmin olmak üzere babamız hâlik-i mesfûr Zaferi zimmîden hayatında altı bin guruş iktirâz [48b] ve kabz ve umûrlarına sarfla ba‘de’l-istihlâk meblağ-ı mezbûr altı bin guruş zimmetlerinde asâleten ve kefâleten ve sahîhan deynleri olduğunu her biri bin iki yüz on dört senesi Zilhicceti’ş-şerîfesinin gurresi günü kat‘an ikrâr ve deyn-i mezkûrları mukābelesinde Yedikule kapısı hâricinde kâin altı horoslu bir bâb değirmen derûnunda mevcûde beyne’l-esnâf gedik tâ‘bir olunur yirmi dört re’s bârgir vesâir âlât-ı lâzıme-i ma‘lûmelerin on dört re’s bârgir vesâir âlât-ı ma‘lûmelerini bi-tarîkı’l-istiğlâl mülkleri olmak üzere babamız mersûma hayatında bey‘ ve vech-i lâyıkı üzere teslîm eylediklerinden sonra târih-i mezbûr ile muvarrah bir kıt‘a deyn temessükü yedine i‘tâ ol dahi ber-vech-i muharerr iştirâ ve kabz edip ol vechile babamız mersûm Zafiri zimmînin mersûmûn zimmetlerinde alacağı olan meblağ-ı mezkûr altı bin guruşu kable’l-ahz hâlik ve meblağ-ı mezbûr bizimle karındaşımız müvekkile-i mersûmeye mevrûs oldukdan sonra biz meblağ-ı mezbûrun üç yüz altmış guruşunu mersûmûna bi’l-verâse istîfâ ve bâkīsi olan beş bin altı yüz kırk guruş zimmetlerinde olmağla bi’l-asâle ve bi’l-vekâle hâlâ taleb ederiz deyü takrîrlerine mutâbık bir kıt‘a temessük ibrâzıyla ba‘de’d-da‘vâ ve’l-istintak onlar dahi cevâblarında babamız hâlik-i mesfûrdan hayatında ancak beş bin iki yüz elli guruş iktirâz ve kabzlarını ve âlât-ı muharrere-i mezbûreden on dört re’s bârgir hisselerini mukābelesinde beylerini ve temessük-ı mezkûru her biri ikrâr lâkin mâ‘adâ yedi yüz elli guruş husûsunda kâziben ikrâr eylediğimizden gayri deyn-i mezkûrumuzdan babanız hâlik-i mersûma hayatında üç bin yedi yüz on iki guruş dahi ceste ceste edâ etmişdik deyü ol mikdârda eyledikleri def‘lerini biz inkâr edip ol vechile beynimizde ba‘de vukū‘ı’l-münâza‘a bâ-tavassut-ı muslihîn biz ber-vech-i muharrer tasaddî eylediğimiz da‘vâ-yı mezkûremizden merkūm Sefer ve Gül Mustafa ile kat‘an li’n-nizâ‘ beş bin guruş üzerine bi’l-asâle ve bi’l-vekâle ve bi’l-verâse ba‘de akdi’l-musâlahati ve’l-kabûl bedel-i sulh-ı merkūmdan mâ‘adâ ziyâde müdde‘âmıza ve âhar bir kıt‘a temessük ile iddi‘â eylediğimiz yüz on guruşa ve âlât-ı mezkûre îcâresinden beş ay müddetde zimmetlerinde müctemî‘ olan üç yüz guruşa ve işbu târih-i i‘lâma gelince beynimizde cereyân eden sâir ma‘lûm ve mechûl hukūk-ı şer‘iyyeye müte‘allika âmme-i de‘âvî ve mütâlebât ve kâffe-i eymân ve muhâsamâtdan biz bi’l-verâse ve bi’l-vekâle merkūmân Sefer ve Gül Mustafa ve gāibân-ı mezbûrân Muslı Alemdâr ve Papa zimmîden her birinin zimmetlerini ibrâ-yı âm ile ibrâ ve iskāt eylediğimizde merkūmân Sefer ve Gül Mustafa dahi ber-vech-i muharrer iddi‘â eyledikleri teslîm müdde‘âlarına ve ribâ-yı müstehlikeye ve kezâlik işbu târih-i i‘lâma gelince sâir hukūk-ı şer‘iyyeye müte‘allika âmme-i de‘âvî ve kâffe-i mütâlebâtdan bizim ile müvekkil-i mersûme Anaştaşya Nasrâniyenin zimmetlerimizi ibrâ-yı âmm-ı sahîh-i şer‘î ile ibrâ ve iskāt ve tarefeynden her birimiz ber-vech-i muharrer âharın âsaleten ve vekâleten ve verâseten ibrâsını kabûl ibrâdan müstesnâ bedel-i sulh-i merkūm beş bin guruşu işbu târih-i i‘lâmdan beher şehr hitâmında bize ellişer guruş vermekle târih-i mezbûrdan yüz ay tamamında tamamen bize edâ etmek üzere hallerine merhameten rızâmızla bâ-istimhâl merkūmân Gül Mustafa ve Sefer’den her birini imhâl ve tehîr eylediğimizde onlar dahi ber-vech-i muharrer edâya ta‘ahhüd eylediler deyü mukırrân-ı merkūmânın ikrâr u i‘tirâflarını merkūmân Sefer ve Gül Mustafa’dan her biri ba‘de’t-tasdîk merkūmân Gül Mustafa ve Sefer’den her biri yine meclis-i şer‘de mersûm Zafiri zimmî muvâcehesnde iâde-i kelâm edip bedel-i sulhden zimmetimizde deynimiz olup edâya ber-vech-i muharrer ta‘ahhüd eylediğimiz beş bin guruşu müddet-i mezbûre hulûlünde tamamen edâ edemez isek merkūm Sefer ben âlât-ı mezkûreden mâlik olduğum dört bârgir hissemi merkūm Gül Mustafa ben dahi âlât-ı mezkûreden mâlik olduğum sekiz re’s bârgir hissemi lede’l-müzâyede semen-i misliyle âhara bey‘ ve semenini ba‘de’l-kabz semen-i merkūmdan deyn-i mezkûrumuzdan bâkī kalır ise ol mikdârını edâya ve fazla kalır ise bize teslîme ve bunlar mütevakkıf olduğu umûrun küllîsine tarafımızdan mersûm Zafiri zimmîyi “Küllemâ azaltüke fe-ente vekîli” mazmûnu üzere azl ve in‘izâlden masûne ve akd-i rehinde meşrûta vekâlet-i devriyye ile vekîl ve nâib-i menâb nasb ve ta‘yîn eylediğimizde ol dahi vekâlet-i merkūmeyi kabûl ve merasimini edâya ta‘ahhüd ve iltizâm eyledi deyü takrîrlerini mersûm Zafiri zimmî tasdîk edip bu vechile kat‘-ı nizâ‘ eyledikleri tescîl ve huzûr-ı âlîlerine İslambol Mahkemesi’nden i‘lâm olundu.<br><br>Fî-23 min-S sene 1217</p>          <br><a title="Önceki sayfa" style="text-decoration:none" href="./ayrmetin.php?idno=31097"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31099"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b308"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o615"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>