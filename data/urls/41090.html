﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 733<br>Hüküm no: 811<br>Orijinal metin no: [125b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed b. Hüseyin’in babasından kendisine intikal eden menzilini zaptettiği iddiasıyla Rıdvan b. Abdullah aleyhine açtığı davada haksız olduğu</b><br><br>Mahmiye-i Edirne’de Yıldırım mahallesinde sâkin sinn ü cüssesinin bülûğa tahammülü olup bülûğuna mu‘terif olan Ahmed b. Hüseyin nâm kimesne meclis-i şer‘de menzil-i âti’l-beyâna vâzı‘u’l-yed olduğu şer‘an sâbit olan Rıdvan b. Abdullah nâm kimesne mahzarında üzerine da‘vâ ve takrîr-i kelâm edip mahmiye-i mezbûrede Hoca Kadı mahallesinde vâki‘ üç tarafdan mahalle-i merkūme müezzinine meşrûta vakıf menzile ve bir tarafdan tarîk-ı âm ile mahdûd iki tahtânî odayı ve pınarı ve fırını ve eşcâr-ı müsmire ve gayr-ı müsmireyi müştemil menzil babam mezbûr Hüseyin’in mülkü olup ba‘de vefâtihî bana intikāl etmişiken mezbûr Rıdvan bî-vech mülkiyet üzere tasarruf eder suâl olunup kasr-ı yedine ve bana menzil-i mezbûrun teslîmine tenbîh olunmak matlûbumdur dedikde gıbbe’s-suâl mezbûr Rıdvan cevâbında fi’l-vâki‘ menzil-i mezbûr müteveffâ-yı merkūm Hüseyin’in mülkü olup lâkin târih-i kitâbdan on bir sene mukaddem fevt oldukda verâseti sulbî sagīr oğlu Ahmed’e ve sulbiye kebîre kızı Âişe’ye münhasıra oldukdan sonra müteveffâ-yı mezbûrun el-Hâc Yusuf nâm kimesneye on bin akçe deyni olup menzil-i mezbûrdan gayrı ism-i mâl ıtlâk olunur bir şeyi kalmamağın zarûret-i deyn için menzil-i mezbûrun bey‘i lâzım gelmeğin [126a] bundan akdem fevt olan mezbûre Âişe kendi tarafından asâleten ve mezbûr Ahmed sagīr olmağla kıbel-i şer‘den mansûbe vasîsi olmağla vesâyeten menzil-i mezbûru sûk-ı sultânîde ba‘de’l-müzâyede ve inkıtâ‘ı’r-rağbe zarûret-i deyn için mezbûr el-Hâc Yusuf’a izn-i şer‘le semen-i misli olan dokuz bin iki yüz akçeye asâlet ve vesâyeti hasebiyle bey‘ ve teslîm ol dahi vech-i muharrer üzere iştirâ ve tesellüm edip semen-i mezbûru müteveffâ-yı merkūmun merkūm el-Hâc Yusuf’a deyni olan on bin cedîd akçenin dokuz bin iki yüz akçesine takās edip ol dahi mukāssa edip mülk-i müşterâsı oldukdan sonra menzil-i mezbûru târih-i kitâbdan on sene mukaddem mezbûr el-Hâc Yusuf dokuz bin altı yüz akçeye bana bey‘ ve teslîm ve kabz-ı semen edip ve ben dahi iştirâ ve tesellüm ve kabûl edip mülk-i müşterâm olmağla mülkiyet üzere tasarruf ederim dedikde gıbbe’s-suâl mezbûr Ahmed cevâbında fi’l-vâki‘ babam müteveffâ-yı merkūmun verâseti bana ve li-ebeveyn kız karındaşım Âişe nâm hâtuna münhasıra olup lâkin vech-i muharrer üzere babam müteveffâ-yı mezbûrun merkūm el-Hâc Yusuf’a on bin akçe deyni ve menzil-i mezbûru zarûret-i deyn için hâl-i sıgārımda vasîm olan kız karındaşım müteveffât-ı merkūme Âişe merkūm el-Hâc Yusuf’a bey‘ ve semeni olan dokuz bin iki yüz akçeyi deyn-i mezkûrun dokuz bin iki yüz akçesine takās eylediği ma‘lûmum değildir deyu inkâr edicek isre’l-istintâk mezbûr Rıdvan’dan sıdk-ı makālini mübeyyine beyyine taleb olundukda udûl-i ricâlden Sinan b. Murad ve el-Hâc Bayram b. Pîrî nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ menzil-i mezbûr müteveffâ-yı merkūmun mülkü olup lâkin târih-i kitâbdan on bir sene mukaddem fevt oldukda verâseti sulbî sagīr oğlu mezbûr Ahmed’e ve sulbiye kebîre kızı Âişe’ye münhasıra oldukdan sonra müteveffâ-yı mezbûrun merkūm el-Hâc Yusuf’a on bin akçe deyni olup menzil-i mezkûrdan gayrı ism-i mâl ıtlâk olunur bir şeyi kalmamağın mezbûr Ahmed’in hâl-i sıgārında vasîsi olup fevt olan kız karındaşı mezbûre Âişe asâleten ve vesâyeten zarûret-i deyn için bizim huzûrumuzda vech-i muharrer üzere semen-i misli olan dokuz bin iki yüz akçeye mezbûr Yusuf’a bey‘ ve teslîm ol dahi iştirâ ve tesellüm ve kabûl ettikden sonra semen-i menzil-i mezbûru müteveffâ-yı merkūm Hüseyin’in mezbûr el-Hâc Yusuf’a on bin akçe deyni olup meblağ-ı mezbûrun dokuz bin iki yüz akçesine takās edip ol dahi mukāssa eyleyip mülk-i müşterâsı oldukdan sonra mezbûr el-Hâc Yusuf menzil-i mezbûru târih-i kitâbdan dokuz sene mukaddem mezbûr Rıdvan’a dokuz bin altı yüz akçeye bey‘ ve teslîm ol dahi iştirâ ve tesellüm ve kabûl eyledikden sonra kabz-ı semen eyledi biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiye şehâdetleri makbûle olmağın mezbûr Ahmed bî-vechin mu‘ârazadan men‘ birle mâ-vaka‘a bi’t-taleb ketb olundu.<br><br>Fi’l-ışrîn min-Zilka‘deti’ş-şerîfe li-sene semân ve sittîn ve elf.<br><br>Şühûdü’l-hâl: Mehmed Efendi, İsmail Efendi, Bayram Beşe, Arslan Beşe, İsa Bey ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=41089"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41091"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b733"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o787"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>