﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 86<br>Hüküm no: 26<br>Orijinal metin no: [8a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Galata Yağ Kapanı Nazırlığına Arabzâde Hacı Ahmed’in tayin edildiği</b><br><br>Fermân-ı Nâzır-ı Kapan-ı Revgan.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Memleket-i Boğdan’dan envâ‘-ı revgan ve ecnâs-i zehâir getiren Galata Yağ Kapanı tüccârının vürûd eden don ve çerviş yağlarının hıfz u hırâsetine i‘âne için Kapan-ı mezkûra sâbıkā nâzır ta‘yîn olunup bundan <<akmemce>> akdemce azlolunan Arabzâde el-Hâc Ahmed nâm kimesne bu def‘a nâzır nasb olunmasını istid‘â eylediği beyânıyla sudûr eden fermân-ı âlî-şânıma imtisâlen Kapan-ı mezkûr nâzırı olan es-Seyyid Veliyüddin hasbe’l-iktizâ azlolunup yerine kemâl-i sadâkat ve istikāmetle nezâret ve hizmet-i lâzımesini kemâ-yenbagī rü’yet edip bi’l-cümle vürûd eden don ve çerviş yağlarının bir dirhemi bilâ-emir mahâll-i âhara sarf olunmasına iğmâz-ı ayn [8b] ve müsâmaha ile hıyânet etmemek şartıyla mezbûr el-Hâc Ahmed nâzır nasb u ta‘yîn olunduğunu hâvî yedine bir kıt‘a emr-i şerîfim i‘tâsını sen ki mevlânâ-yı mûmâ-ileyh Süleyman -zîdet fezâilühû-sun, i‘lâm etmenle i‘lâmın mûcebince amel olunmak fermânım olmağın imdi ber-vech-i meşrûh Der-aliyye’me vürûd eden don ve çerviş yağlarının bir dirhemi bilâ-fermân mahâll-i âhara sarf olunmasına iğmâz-ı ayn ve müsâmaha ile hıyânet etmemek <<üzere>> şartıyla merkūm el-Hâc Ahmed nâzır nasb u ta‘yîn olunduğu ma‘lûmun oldukda ber-vech-i muharrer amel ve hareket olunmak ve hilâf-ı fermân hâlât tecvîz olunmamak bâbında fermân-ı âlî-şânım sâdır olmuşdur. Buyurdum ki: Hükm-i şerîfim vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından be-gāyet tehâşî ve mücânebet eyleyesin. Şöyle bilesin alâmet-i şerîfeme i‘timâd kılasın.<br><br>Fi’l-evâhiri şehri Şevvali’l-mükerrem sene [1]217<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32022"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32024"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b086"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o710"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>