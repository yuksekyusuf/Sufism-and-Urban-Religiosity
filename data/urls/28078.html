﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 87<br>Hüküm no: 53<br>Orijinal metin no: [12b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Koyun Emini Ahmed Ağa Vakfı tevliyetinin vakfiye şartı olarak tüm çocuklarına ait olduğu</b><br><br>Ashâb-ı hayrâtdan merhûm Koyun Emîni Ahmed Ağa nâm sâhibü’l-hayrın evlâdından Havvâ nâm hâtûnun zevci ve tarafından vekîl-i müsecceli Mehmed Ağa b. Hüseyin ve Hanife Hâtûn’un vekîl-i şer‘îsi zevci Mehmed Çelebi b. Ömer Ağa meclis-i şer‘-i şerîf-i enverde yine vâkıf-ı mezbûrun oğlu Mehmed mahzarında takrîr-i kelâm edip vâkıf-ı mezbûr işbu vakfiye-i ma‘mûlün-bihâ ve ma‘mûlün-aleyhâsını nâtık olduğu üzere vakfının tevliyetini evlâdına ve evlâd-ı evlâdına ve evlâd-ı evlâdına şart ve ta‘yîn ve merkūmât Havvâ ve Hanife ve mezbûretânın hemşîresi Âişe ve mezbûr Mehmed Ağa vâkıf-ı mezbûrun sulbî evlâdı ve derece-i vâhidede olmağın tevliyet-i mezkûre iştirâk-ı seviy üzere hakk-ı meşrûtaları iken Mehmed Ağa tevliyet-i mezkûreyi müstakil zabt edip müvekkiletân-ı mezbûretânı müdâhaleden men‘ eder, suâl olunup ber-mûceb-i vakfiye amel olunmak üzere tenbîh olunması matlûbumuzdur deyip mazmûnu min külli’l-vücûh takrîr-i meşrûhuna mutâbık bulunmağın gıbbe’s-suâl mezbûr Mehmed Ağa husûs-ı mezbûru bi’l-külliye mu‘terif olup ve vakfiye-i mezbûrede tevliyet-i mezbûre evlâda ve evlâd-ı evlâda ve evlâd-ı evlâda meşrût olduğu mastûr ve müserrah ve ber-mantûk-ı vakfiye tevliyet-i mezbûre cümlenin hakk-ı meşrûtu olduğu mütehakkık olmağın tevliyet-i mezkûreye ber-mûceb-i şart-ı vâkıf mutasarrıf olmak üzere işbu vesîka bi’t-taleb ketb olundu.<br><br>Fî evâhiri Zilhicce li-sene tis‘a ve tis‘în ve elf.<br><br>Şuhûdü’l-hâl: es-Seyyid İbrahim Çelebi b. Mehmed, Hacı Mustafa b. Mehmed, İbrahim Çelebi b. Ahmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=28077"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28079"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b087"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o387"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>