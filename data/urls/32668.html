﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 265<br>Hüküm no: 242<br>Orijinal metin no: [47b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun bt. Mustafa ile Yağlıkçı Abdullah Ağa b. Mehmed’in menzil davasında birbirlerinin zimmetlerini ibrâ ettikleri</b><br><br>Nısf-ı menzil davâsından fâriğ teberru‘an bi-tarîkı’s-sulh 200 guruş teslîm<br><br>Ma‘rûz[-ı dâ‘î-i devlet-i aliyyeleridir ki]<br><br>İstanbul’da simkeşhâne kurbünde Sarrac İshak Mahallesi ahâlîsinden olup bin iki yüz on üç senesi Hacc-ı şerîfe azîmet ve ba‘de edâi’l-hac iki yüz on dört senesi Muharreminde medîne-i Halebü’ş-şehbâ’da fevt olan mevkūfât kalemi hulefâsından Za‘îm el-Hâc Mustafa Efendi b. Ahmed’in sulbiye kızı sâhibe-i arzuhâl Âişe Hatun tarafından ber-vech-i âtî ibrâya vekîl-i müseccel-i şer‘îsi zâtı mu‘arrefe Şerîfe Emine bt. es-Seyyid Ahmed nâm hatun meclis-i şer‘-i münîrde zikri âtî menzile vaz‘-ı yedi mütehakkık olan derûn-ı arzuhâlde mezkûrü’l-ism Yağlıkçı es-Seyyid Abdullah Ağa b. Mehmed nâm kimesne muvâcehesinde nezâret-i dâ‘îlerinde âsûde evkāfdan zikr olunan Sarrac İshak Mahallesi Câmi‘-i şerîfi Vakfı’nın mütevellîsi Mehmed Bedreddin Efendi b. el-Hâc Ahmed Efendi tarafından mürsel vekîli Câbî-i vakf Hâfız Mehmed Derviş Efendi b. el-Hâc Ömer hâzır olduğu hâlde vakf-ı mezbûr müsakkafâtından mahalle-i mezbûrede vâki‘ bir tarafdan vakf-ı mezbûrdan işbu hâzır bi’l-meclis Mehmed Ağa b. Abdullah ile zevcesi gāibetü ani’l-meclis Zeliha bt. Hüseyin tasarruflarında olan müfrez menzil ve bir tarafdan yine vakf-ı mezbûrdan Emine Hatun tasarrufunda olan menzil ve bir tarafdan vakf-ı âhardan Yağlıkçı Ahmed Ağa ve Küttâbdan Süleyman Efendi tasarruflarında olan menziller ve taraf-ı râbi‘i tarîk-i âm ile mahdûd ve müştemilât-ı ma‘lûmeyi hâvî şehriye yirmi akçe icâreli bir bâb menzil ile ittisâlinde olan müfrez menzil ve civârında kâin diğer menzil müteveffâ-i mezbûr el-Hâc Mustafa Efendi’nin hayâtında ile’l-vefât bâ-temessük-ı mütevellî bi’l-icâreteyn müstakillen taht-ı tasarrufunda olup ba‘de vefâtihi sulbiye kızları müvekkilem mezbûre Âişe ile Fâtıma Hatunlara âdiyen intikāl edüp lâkin müvekkilem mezbûre Âişe Hatun ol târihde sagīre bulunmak takrîbiyle tesviye-i umûruna kıbel-i şer‘den vasiyy-i mansûbu olan vâlidesi müteveffât Naile bt. Abdullah nâm Hatun hayâtında bi’l-vesâye menâzil-i mezkûrenin nısf hisse-i şâyi‘alarını bedel-i mislinden noksan olan sekiz yüz guruş bedel-i makbûz mukābelesinde sene-i mezbûre Cemâziyelâhiresinin yirminci günü İstanbul Kādısı esbak merhûm es-Seyyid Mehmed Nureddin Efendi’den aldığı bir kıt‘a izin hücceti mantûkunca Ömer Efendi’ye bâ-re’y-i mütevellî ba‘de’l-ferağ merkūm Ömer Efendi ile merkūme Fâtıma Hatun dahi mecmû‘-ı menâzil-i mezkûreyi sene-i mezbûre Recebinin on dördüncü günü hüsn-i rızâlarıyla mezbûre Nâile Hatun’a bâ-re’y-i mütevellî ba‘de’l-ferağ mezbûre Nâile Hatun dahi iki yüz on sekiz senesi Şevvâli’l-mükerreminin on beşinci günü ancak işbu menzil-i mahdûd-ı mezkûru hüsn-i rızâsıyla işbu mezbûr Abdullah Ağa ve karındaşı es-Seyyid Mustafa Ağa’ya kezâlik bâ-re’y-i mütevellî bi’l-münâsafa ba‘de’l-ferağ merkūm es-Seyyid Mustafa Ağa dahi menzil-i mahdûd-ı mezkûrda olan nısf hisse-i şâyi‘asını hüsn-i rızâsıyla kezâlik bâ-re’y-i mütevellî karındaşı merkūm es-Seyyid Abdullah Ağa’ya fâriğ olmağla ol vechile menzil-i mahdûd-ı mezkûrun mecmû‘u merkūm es-Seyyid Abdullah Ağa’nın el-yevm tasarrufunda olup lâkin müvekkilem mezbûre Âişe Hatun pederi merkūm el-Hâc Mustafa Efendi’nin hîn-i vefâtında sagīre bulunup bedel-i mezkûr dahi müteveffâ-i mezbûrun defter-i kassâmına idhâl olmayup ve müvekkilem mezbûre ba‘de’l-bülûğ ferağ-ı mezkûru dahi mücîze olmamağla menzil-i mahdûd-ı mezkûrun nısf-ı şâyi‘inden bâ-re’y-i mütevellî keff-i yed ve müvekkilem mezbûre içün bana teslîme merkūm es-Seyyid Abdullah Ağa’ya tenbîh olunmak bi’l-vekâle murâdımdır deyü da‘vâya tasaddî etmişdim el-hâletü hâzihî merkūm es-Seyyid Abdullah Ağa müvekkilem mezbûre içün bana mâlından bi-tarîkı’s-sulh teberru‘an iki yüz guruş def‘ ve teslîm ve umûruna sarfla istihlâke emr eylediğinde ben dahi yedinden bi’l-vekâle ahz ü kabz ve emri üzere müvekkilem mezbûrenin umûruna sarfla istihlâk edüp bi’l-vekâle ferağ-ı mezkûru mücîze olmamla bi’l-cümle menzil-i mezkûr husûsuna ve meblağ-ı müstehlek-i merkūmun istirdâdına ve sâir cemî‘ hukūk-ı şer‘iyyeye müte‘allika âmme-i de‘âvî ve mutâlebât ve kâffe-i eymân ve muhâsamâtdan tarafeynden her birimiz müvekkilem mezbûreye izâfetle âharın zimmetini şürût-ı müfside ve uhûd-ı mübtileden ârî ibrâ-i âmm-ı sahîh-i şer‘î ve iskāt-ı tamm-ı sarîh-i mer‘î ile bi’l-asâle ve bi’l-vekâle ibrâ ve iskāt ve her birimiz ber-vech-i muharrer âharın asâleten ve vekâleten ibrâsını kabûl eyledik deyü ikrâr ve tasdîkleri İstanbul Mahkemesi’nden huzûr-ı âlîlerine i‘lâm olundu.<br><br>Fî 13 Ca sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32667"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32669"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b265"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o542"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>