﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 325<br>Hüküm no: 323<br>Orijinal metin no: [47a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Köle olduğu gerekçesiyle Hüseyin b. Mehmed’in elinde bulunan Hanife’nin köle olmadığını ispatladığı</b><br><br>İsbât-ı hürriyet<br><br>Sâbıkā rıkkıyetini mu‘terife ve ber-vech-i âtî kıbel-i şer‘den me’zûne olan orta boylu, açık kaşlı, elâ gözlü, bâ‘isetü hâzihi’l-vesîka an-asl Hanife nâm-ı diğer Fâtıma meclis-i şer‘-i şerîf-i enverde kendüye rakīka olmak üzere vaz‘-ı yed eden el-Hâc Hüseyin b. Mehmed nâm kimesne mahzarında üzerine da‘vâ ve takrîr-i kelâm edip ben vilâyet-i Kırım’da Bahçesaray kurbünde Çelebiler nâm karye ahâlîsinden Abdurrahman b. Abdullah’ın firâşından hâsıla ve zevce-i menkûhası Âişe bt. Ömer nâm hatundan mütevellide olup bana ve ebeveynime kat‘an rık târî olmamış hürretü’l-asl iken mezbûr el-Hâc Hüseyin bana rakīka olmak zu‘muyla bi-gayr-ı hakkın vaz‘-ı yed eder suâl olunup sebîlim tahliye ve mezbûrun kasr-ı yedine tenbîh olunmak matlûbumdur dedikde gıbbe’s-suâl mezbûr el-Hâc Hüseyin cevâbında şerîkimiz olup medîne-i Kefe’de sâkin Menteşoğlu el-Hâc Mehmed Ağa târîh-i kitâbdan on beş ay mukaddem Kerş kasabası sâkinlerinden Gözüotlu Mehmed nâm reisden Rusiyetü’l-asl olmak üzere mâl-ı şirketden Kırım akçesiyle sekiz yüz guruş semen-i medfû‘ ve makbûza [47b] ba‘de’l-iştirâ âhara bey‘ etmek için bana irsâl etmekle mülk-i müşterâmız olmak üzere vaz‘-ı yed ederiz deyü vaz‘-ı yedini ikrâr mâ‘adâyı inkâr edicek mevsûfe-i mezbûreden ber-vech-i muharrer müdde‘âsına mutâbık beyyine taleb olundukda ahrâr-ı ricâl-i Müslimînden ve mârrü’z-zikr Çelebiler karyesi ahâlîsinden olup mahmiye-i İstanbul’da müsâfiren sâkinler Yahya b. Abdüllatif ve el-Hâc Ali b. İsmail nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka işbu orta boylu, açık kaşlı, gök elâ gözlü an-asl Hanife nâm-ı diğer Fâtıma vilâyet-i Kırım’da Bahçesaray kurbünde Çelebiler karyesi ahâlîsinden Abdurrahman b. Abdullah’ın firâşından hâsıla ve zevce-i menkûhası Âişe bt. Ömer nâm hatundan mütevellide olup mevsûfe-i mezbûre Hanife’ye ebeveynine kat‘an rık târî olmamış hürretü’l-asıldır biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle mevsûfe-i mezbûrenin hürriyetine ba‘de’l-hükm mezbûr el-Hâc Hüseyin’in kasr-ı yedine tenbîh birle mâ-vaka‘a bi’t-taleb ketb olundu.<br><br>Fî 27 S sene 1153.<br><br>Şuhûdü’l-hâl: Kul Mehmed b. İbrahim? tâbi‘-i Süleyman Paşa, el-Hâc Lütfullah b. el-Hâc Fettah, el-Hâc Hüseyin b. Mehmed, el-Hâc İbrahim b. Ebubekir, Hocazâde el-Hâc İsmail Ağa, İsmail Beşe b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=6538"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6540"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b325"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o636"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>