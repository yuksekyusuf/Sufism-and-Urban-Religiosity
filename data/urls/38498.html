﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 138<br>Hüküm no: 118<br>Orijinal metin no: [29a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacir v. Karabet’in kavukçu dükkânı gediğini oğlu Anparsun’a satması</b><br><br>Husûs ile oda mübâya‘ası, 1000 guruş.<br><br>Tahakkuk-ı özr-i şer‘îye binâen husûs-ı âti’l-beyânın mahâllinde ketb ü tahrîri için savb-ı şer‘-i enverden bi’l-iltimâs irsâl olunan mevlana es-Seyyid Numan Efendi mahmiye-i İstanbul’da Kumkapı kurbünde Dülbendçi Hüsameddin mahallesinde vâki‘ Hacır v. Karabet zimmînin menziline varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i Nebevî ettikde mersûm Hacır zimmî meclis-i ma‘kūd-ı mezkûrda sulbî oğlu işbu hâmilü’r-rakīm Anparsun zimmî muvâcehesinde ikrâr-ı tam ve takrîr-i kelâm edip mahmiye-i mezbûrede Bitpazarı kurbünde Kavukçular Lonca Hanı demekle ma‘rûf hanın tabaka-i ulyâsında sol tarafda Oseb ve Ağya zimmîler odaları beynlerinde kâin beher mâh ikişer guruş icâre tesmiyesiyle taht-ı icâremde olan iki aded demir pencereli ve demir kapılı bir bâb kavukçu odası derûnunda mevcûde beyne’l-esnâf gedik ta‘bîr olunur bâ-hüccet-i şer‘iye müstakıllen yedimde emvâlim olan bir sandık ve bir mikrâs ve dört kalıp ve bir minder ve bir hasır ve bir akçe tahtası ve sâir âlât-ı lâzıme-i ma‘lûmemi târih-i vesîkadan bir buçuk sene mukaddem tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ve safka-i vâhide ile oğlum mersûm Anparsun zimmîye bin guruşa bey‘ ü temlik ve teslîm eylediğimde ol dahi ber-vech-i muharrer iştirâ ve temellük ve tesellüm ve kabz ü kabûl eyledikden sonra semeni olan meblağ-ı mezbûr bin guruşu oğlum müşteri-yi mersûm târih-i merkūmda bana def‘ ve teslîm, ben dahi yedinden tamamen ahz ü kabz edip âlât-ı muharrere-i mezkûre târih-i mezkûrdan beri oğlum mersûm Anparsun zimmînin emvâl-i müşterâsı ve hakk-ı sırfı olup benim târih-i mezkûrdan beri kat‘a alâka ve medhalim kalmamağla mebî‘-i mezkûrun tağrîr ve gabnine müte‘allika da‘vâdan herbirimiz âharın zimmetini ibrâ ve iskāt ve tarafeynden herbirimiz ber-vech-i muharrer âharın ibrâsını kabûl eyledik dedikde gıbbe’t-tasdîki’ş-şer‘î vâki‘ hâli mevlana-yı merkūm mahâllinde ketb ü tahrîr ve ma‘an mürsel ümenâ-i şer‘le meclis-i şer‘a gelip alâ-vukū‘ihî inhâ ve takrîr etmeğin mâ-vaka‘a [bi’t-taleb ketb olundu.]<br><br>Fî 25 Ra sene [1]242.<br><br>Şühûdü’l-hâl: Es-Seyyid Mehmed İzzet Ağa b. Abdurrahman, Hafız Mehmed Ağa b. el-Hâc Mustafa, Muhzır Mehmed Çelebi, Çukadâr Mustafa Ağa,<br><br>Karakaş Avadis v. Arakil, Avraham v. Ohannes, Bedros v. Hacır?.</p>          <br><a title="Önceki sayfa" style="text-decoration:none" href="./ayrmetin.php?idno=38497"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38499"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b138"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o540"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>