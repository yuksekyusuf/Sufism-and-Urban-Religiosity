﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 456<br>Hüküm no: 458<br>Orijinal metin no: [67a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ümmühani bt. Mustafa ile Saraylı Sehergâh bt. Abdullah’ın Tuti Latif Vakfı’ndan aldıkları borç karşılığında bazı eşyalarını rehin verdikleri</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘den Mevlânâ Mustafa Efendi b. Muharrem irsâl olunup ol dahi mahmiye-i İstanbul’da Kirmasti mahallesinde vâki‘ Ahmed Subaşı b. Mehmed’in menziline varıp zeyl-i vesîkada muharrerü’l-esâmi olan Müslimîn huzûrunda akd-i meclis-i şer‘-i şerîf eyledikde mezbûr Ahmed Ağa’nın vâlidesi Ümmühani bt. Mustafa ile zevce-i menkûhası Saraylı Sehergâh bt. Abdullah nâm hâtunlar zâtları ma‘rifet-i şer‘iyye ile ârifân Şa‘ban Efendi b. Halil el-imâm ve Receb Çelebi b. Muharrem el-müezzin ta‘rîfleri ile mu‘arrefe oldukdan sonra meclis-i ma‘kūd-ı mezbûrda Tuti Latif Vakfı’na bi’l-fi‘il mütevellî olan işbu bâ‘isü’l-kitâb Ahmed Ağa b. Abdülmennân mahzarında herbiri ikrâr ve takrîr-i kelâm edip mütevellî-i mezbûr yedinden mâl-ı vakf-ı mezbûrdan olmak üzere altı yüz yetmiş kıt‘a riyâlî guruş iktirâz ve kabz edip ve semeni târih-i kitâbdan üç yüz altmış gün tamâmına değin müeccel ve mevcûd olup levni ve cinsi beynimizde ma‘lûm çuka ve kumaş semeninden yüz otuz guruş ki cem‘an vakf-ı mezbûra zimmetimizde edâsı lâzım sekiz yüz guruş deynimiz olup mukābilesinde silk-i mülk-i sahîhimizde münselik olan bir Mushaf-ı şerîf ve bir yeşil çuka kaplı sırt semmûr kürk ve bir serâser kaplı sırt semmûr kürk ve bir yeşim mücevher raht ve bir sîm raht ma‘a reşme ve on zirâ‘ kırmızı kadife ve iki şal ve iki çorbacı kukası ve bir sîm çalar sâ‘at ve beş yüz aded kebîr mercan tesbîh ve def‘a yüz aded hurda mercan tesbîh ve dört aded sîm kılınç ve bir meksûr sîm gaddâre ve bir çift murassa‘ bilezik ve iki çift altın bilezik ve iki altın buhûrdân ve bir sîm gülâbdân ve bir kızılsı elmas taşlı hâtem ve üç la‘l taşlı bir hâtem ve def‘a la‘l taşlı bir hâtem ve bir cevherî tüfenk ve iki orta keçe ve bir sîm raht kuşağımızı mütevellî-i merkūm Ahmed Çelebi yedine rehin vaz‘ ve teslîm eyledik ol dahi irtihân ve kabûl ve kabz eyledi dediklerinde gıbbe’t-tasdîkı’ş-şer‘î vâki‘ hâl i mevlânâ-yı mezbûr mahallinde tahrîr ba‘dehû ma‘an irsâl olunan Ca‘fer Çelebi b. Ali ve Osman Beşe b. Sevindik ile meclis-i şer‘a gelip alâ vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Tahrîren fi’l-yevmi’l-hâdî ve’l-ışrîn min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Mefharü’l-müderrisîn Hâbilzâde Ömer Efendi, Şa‘ban Efendi b. Halil el-imâm, Mehmed Halîfe b. Receb el-müezzin, Mustafa Çelebi b. Ahmed, Yusuf Bey b. Abdullah, Süleyman Çelebi b. Mehmed, Receb Çelebi el-müezzin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=40736"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40738"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b456"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o846"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>