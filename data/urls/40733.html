﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 451<br>Hüküm no: 454<br>Orijinal metin no: [66a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatma bt. Hüseyin Ağa’nın mülk menzil hissesini Mustafa Efendi b. Abdullah Çavuş’a sattıktan sonra açılan gabn-ı fahiş davasında sulh oldukları</b><br><br>Mahmiye-i İstanbul’da Baba Hasan Alemî mahallesinde sâkin iken bundan akdem vefât eden Hüseyin Ağa b. Abdülmennân’ın verâseti zevce-i metrûkesi Bâdreftâr bt. Abdullah nâm hâtuna ve sulbî kebîr oğlu Mehmed Ağa’ya ve sulbiye kebîre kızları Râbia ve Emetullah’a ve sulbiye sagīre kızı Fâtıma’ya münhasıra olduğu şer‘an zâhir ve mütehakkık oldukdan sonra husûs-ı âti’l-beyânın mahallinde tahrîri iltimâs olunmağın kıbel-i şer‘-i enverden Mevlânâ Salih Efendi irsâl olunup ol dahi mahalle-i mezbûrede sâkin olup işbu kitâb-ı sıhhat-nisâbın sâhibi umdetü’l-müderrisîni’l-kirâm kıdvetü’l-muhakkıkīni’l-fihâm Mustafa Efendi b. Abdullah Çavuş’un menziline varıp zeyl-i sahîfede isimleri mastûr olan Müslimîn huzûrunda akd-i meclis-i şer‘-i şerîf eyledikde sagīre-i mezbûre Fâtıma’nın vâlidesi olup tesviye-i umûruna kıbel-i şer‘den mansûbe vasîsi olan Bâdreftâr Hâtun meclis-i ma‘kūd-ı mezkûrda mûmâ-ileyh Mustafa Efendi mahzarında bi’l-vesâye tav‘an ikrâr ve i‘tirâf edip mûrisimiz müteveffâ-yı mezbûr Hüseyin Ağa’nın mülk ve hakkı olup mahalle-i mezbûrede vâki‘ bir tarafdan Çavuşbaşı İbrahim Ağa mülküne ve bir tarafdan Süleyman Bey b. Abdullah mülküne ve bir tarafdan tarîk-ı âmma ve bir tarafdan bazen Haydarhâne Tekyesi’ne ve bazen Ramazan Çelebi zevcesi Âişe Hâtun bt. Osman sâkine olduğu vakıf menzile ve bazen Mehmed Çelebi b. Mîrzâ Çavuş menziline müntehî cemî‘ menzilin hâriciyesini mezbûr Hüseyin Ağa hâl-i hayâtında ifrâz ve tahdîd edip oğlu mezbûr Mehmed Ağa’ya hâl-i sıgārında hibe ve temlîk ve velâyeten kendi kabz etmekle mezbûr Mehmed Ağa’nın mülk-i mevhûbu olup ve dâhiliyesi olup tabaka-i ulyâsı dört bâb odaları ve üç sofayı ve dehlîzi ve cihân-nümâ ve kenîfi ve tabaka-i vüstâsı bir oda ve bir kiler ve bir fırın ve bir matbah ve iki halvetli bir hamam ve bir kenîf ve bi’r-i mâyı ve ayazma ve otluk damı ve bir mahzen ve vüstânın altında bir ahırı müştemil cemî‘ dâhiliyye-i menzil ile’l-vefât mülk ve hakkı olup ba‘de vefâtihî terekesinden olmağla kırk sehm i‘tibâr olunup on dört sehmi oğlu mezkûr Mehmed Ağa’ya ve beş sehmi bana ve yedişer sehmi kızları mezbûrât Râbia ve Emetullah ve Fâtıma’dan herbirine isâbet etmekle oğlu mezbûr Mehmed Ağa ve kızları merkūmetân Râbia ve Emetullah yirmi sekiz sehm hisse-i şâyi‘alarını mûmâ-ileyh Mustafa Efendi’ye bin sekiz yüz doksan altı guruşa ve bana âid olan beş sehm şâyi‘ hissemi mûmâ-ileyh Mustafa Efendi’ye bey‘-i bât ile üç yüz yetmiş yedi riyâlî guruşa asâleten bey‘ ve teslîm ol dahi iştirâ ve tesellüm edip semen-i mezbûru yedinden bi’t-tamâm ahz u kabz eylediğimizden sonra mezbûr Mehmed Ağa cemî‘ hâriciyye-i menzil-i mezbûru kendinin vech-i muharrer üzere mülk-i mevhûbu olmağla bin beş yüz kıt‘a riyâlî guruşa yine mûmâ-ileyh Mustafa Efendi’ye bâtten bey‘ ve teslîm edip ol dahi iştirâ ve tesellüm eyleyip semen-i mezbûr bin beş yüz guruşu mûmâ-ileyh Mustafa Efendi yedinden mezbûr Mehmed Ağa ahz u kabz eyledikden sonra vasîsi olduğum kızım sagīre-i mezbûre Fâtıma’ya âid olan yedi sehm şâyi‘ hissesi tekabbuz olundukda sagīre-i mezbûreye zarar-ı fahiş olduğu müte‘ayyin olduğundan mâ‘adâ sagīre-i mezbûrenin menzil-i mezbûrdan yedi sehm hisse-i şâyi‘ası sâir veresenin hisseleri ile re’y-i hâkimü’ş-şer‘le ma‘an bey‘ olunup semeni istirbâh olunmak sagīre-i mezbûreye her vechile enfa‘ ve evlâ olmağla izn-i hâkimü’ş-şer‘le hisse-i şâyi‘a-i mezbûreyi dahi vesâyetim hasebiyle mûmâ-ileyh Mustafa Efendi’ye dört yüz yetmiş dört riyâlî guruş ile otuz dört akçeye bey‘ ve teslîm onlar [dahi] iştirâ ve kabûl ve tesellüm eyledikden sonra cemî‘ menzil-i mezbûr mûmâ-ileyh Mustafa Efendi’nin mülk ve hakkı olmuşiken ben asâleten ve vesâyeten ve sâir verese asâleten mûmâ-ileyh Mustafa Efendi üzerine akd-i bey‘-i mezkûrda tağrîre mukārin gabn-ı fâhiş olmasını da‘vâ ve semen-i mezbûrun cümlesi üzerine red olunup menzil-i mezbûr fâriğan cümlemize teslîm [eylesin] deyu da‘vâ-yı gabn edip ol dahi inkâr etmekle biz ityân-ı beyyine edip gabnini isbât ve tezkiye ve kabûl sadedinde iken mûmâ-ileyh Mustafa Efendi bizim için menzil-i mezbûra müte‘allika âmme-i de‘âvîden zimmetimi ibrâ eylediler deyu da‘vâ-yı def‘ ve muvâcehemizde isbât etdikde ve hâkimü’ş-şer‘ kabûl ve verese-i kibârı da‘vâ-yı mezbûreden men‘ edip sagīre-i mezbûrenin hissesinde tağrîr ve gabna benden beyyine taleb etdikde ben dahi ityân-ı beyyineden izhâr-ı acz ile mûmâ-ileyh Mustafa Efendi’ye adem-i tağrîrine yemîn teveccüh etdikde mûmâ-ileyh dahi yemîn billâhi’l-aliyyi’l-a‘lâ etmeğe müteveccih oldukda beynimize muslihûn tavassut edip mûmâ-ileyh Mustafa Efendi ile beni sagīre-i mezbûre hissesinde olan da‘vâ-yı gabnden herbirinin kıymeti üçer buçuk guruşa mu‘âdil olup ve üçer buçuk guruşa mukavvem meclis-i sulhda müşârun-ileyh yirmi aded dülbend üzerine sulh eylediklerinde sulh-ı mezbûr sagīreye her vechile enfa‘ olmağla ben dahi sulh-ı mezbûru vesâyeten kabûl ve bedel-i sulh olan yirmi aded dülbendi mûmâ-ileyh Mustafa Efendi yedinden tamâmen ahz u kabz edip sagīre-i mezbûrenin hissesinde olan da‘vâ-yı mezbûreden fâriğa oldum min ba‘d husûs-ı mezbûra müte‘allika mûmâ-ileyh Mustafa üzerinde bi-vechin mine’l-vücûh ve sebebin mine’l-esbâb da‘vâ ve hakkı kalmadı dedikde gıbbe’t-tasdîk işbu hâzırîn bi’l-meclis olup Simkeş mahallesinde sâkin Seyyid Mehmed Çelebi b. Seyyid Fethullah ve Yedikule kurbünde Bucak[bağı] mahallesinde sâkin fahrü’l-akrân Ahmed Ağa b. Mehmed ve li-ebeveyn karındaşı Hasan Çelebi ve mahalle-i mezbûre imâmı el-Hâc Hasan Efendi b. Mustafa ale’s-seviyye menzil-i mezbûrun derkine emr ve kabûlü hâviye kefâlet-i sahîha-i şer‘iyye ile kefîl olduklarından sonra müteveffâ-yı mezbûr Hüseyin Ağa’nın sulbiye kebîre kızı merkūme Emetullah’ın sinn ü cüssesinin bülûğa tahammülü olduğu meclis-i ma‘kūd-ı mezbûrda müşâhede olduğundan mâ‘adâ hîn-i vukū‘-ı akd-i bey‘-i mezbûrda bülûğuna tav‘an mu‘terife olmağın vâki‘ hâli mevlânâ-yı mezbûr mahallinde tahrîr edip ba‘dehû meclis-i şer‘a gelip vukū‘u üzere inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’t-tâsi‘ ve’l-ışrîn min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Umdetü’l-müderrisîni’l-kirâm Ömer Efendi b. Hâbil el-müderris bi-medreseti Hüsreviye, Zahrü’l-mehâdîmi’l-kirâm Ebussuud Efendi b. el-mevlâ’l-merhûm Esadî Efendi, Mehmed Efendi el-imâm, Yusuf Halîfe b. Abdullah, Hâfız Mustafa Çelebi el-cündi, Hâfız Osman Efendi b. Ömer el-müezzin, İsmail Efendi, İbrahim Efendi el-Kādî bi-Bakras muvakkaten, Hasan Efendi el-kādî, Mehmed Efendi b. Süleyman el-Kādî bi-Gökçedağ, İsmail b. Hüseyin, Osman b. Mustafa ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40732"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40734"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b451"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o847"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>