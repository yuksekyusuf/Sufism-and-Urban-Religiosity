﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadareti Mahkemesi 1 Numaralı Sicil (H. 1247-1250/ M. 1831-1834)<br>cilt: 93,&nbsp;sayfa: 61<br>Hüküm no: 23<br>Orijinal metin no: [7a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Amasya’nın Taşâbad kazası Değirmenli köyünün Sultan Hatun Vakfı’na mı yoksa Hanım Hatun Vakfı’na mı ait olduğunun tespiti</b><br><br>Ma‘rûz,<br><br>Sâdır olan fermân-ı âlîlerine imtisâlen işbu arzuhâl ve derkenâra nazar olundukda Amasya sancağında Taşâbad kazâsına tâbi‘ Değirmenli karyesi vakfında Defter-i hâkānî kaydı Sultan Hatun ve berat kaydı Hanım Hatun lafzıyla muharrer olduğundan münâza‘a vukū‘ bulduğuna binâen müdde‘î ve müdde‘â-aleyh mahâllinde meclis-i şer‘de muvâcehe olunup zikrolunan Değirmenli karyesi bu âna kadar kangı vakıf tarafından zabt ve tasarruf olunagelmişdir ve Sultân Hatun Vakfı’na Hanım Hatun Vakfı dahi ıtlâk olunagelmiş midir ve te‘âmül-i kadîm ne vechiledir ehl-i vukūfdan gereği gibi etrâfıyla tahkīk ve tarafeyn gadr ve himâyeden ârî olarak ber-nehc-i şer‘î terâfu‘ birle hakīkati alâ-vechi’s-sıhha Der-aliyye’ye i‘lâm olunmak bâbında Anadolu kādıasker-i esbak i‘lâmıyla iki yüz otuz beş senesi Saferü’nde emr-i âlî sâdır oldukdan sonra ve vakf-ı mezkûr arâzî ve hâsılâtının ber-mûceb-i Defter-i hâkānî mahallerinde zabtı bâbında defter emîni sâbık arzıyla iki yüz kırk dört senesi Şevval’inde dahi diğer emr-i âlî sâdır olduğu meâl-i kuyûddan müstebân ve emr-i sâbık-ı mezkûr muhterik olduğu beyânıyla kaydı mûcebince emr-i âlîşân ısdârı istid‘â olunduğu meâl-i arzuhâlden müstefâd ve nümâyân olmağın bu sûretde emr-i mezkûrun mahâlline vusûlüyle zımnında bir gûne cevâb vârid ve kaydı bâlâsına şerh verilmiş olduğundan keyfiyeti ma‘lûm <<olmadığından>> olunamamağla eğer emr-i mezkûr mahâlline vürûd ile mürâfa‘a ve zımnında hükm-i şer‘î lâhık olmuş ise müntakız olmayacağı ma‘lûm-ı devletleri buyruldukda işbu emr-i âlîşâna binâen istînaf olunmayıp eğer henüz terâfu‘-i şer‘-i şerîf olunmamış ise <<tarafeyn bi’l-muvâcehe ber-nehc-i şer‘î mürâfa‘a ve ihkāk olunarak>> kadîmî vechile zabtı lâzım gelmekle tarafeyni bi’l-muvâcehe şer‘an mürâfa‘a [ve] hakīkat-i hâli Der-aliyye’ye i‘lâm olunmak bâbında emreyn-i mezkûreyn meâlleri derciyle müceddeden emr-i âlîşân ısdârı muvâfık-ı irâde-i seniyyeleri olur ise ol bâbda emr [ü] fermân hazret-i veliyyü’l-emrindir.<br><br>Fî 3 S sene [12]48</p>          <br><a title="Önceki sayfa" style="text-decoration:none" href="./ayrmetin.php?idno=739"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=741"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana001&bsm=ana001b061"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana001&bsm=ana001o203"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>