﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 427<br>Hüküm no: 310<br>Orijinal metin no: [116b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Daha önce ferman gereğince kapatılmış olan Valide Hanı yakınındaki francalacı fırınının yeniden açılmasına izin verildiği</b><br><br>Vâlide Hanı’nda francala fırını küşâdı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Yani nâm zimmînin takdîm eylediği arzuhâli mefhûmunda İstanbul’da Vâlide Hanı kurbünde vâki‘ bir bâb francalacı fırınının gediği taht-ı tasarrufunda olup bu def‘a sedd ü bend olduğundan bahisle fırın-ı mezkûrun küşâdını istid‘â-yı inâyet eylediği ecilden Hazîne-i âmiremde mahfûz Başmuhâsebe defterlerine nazar olundukda francalacı fırınlarından yedi aded fırından mâ‘adâsı sedd ü bend olunup emr-i şerîfim verildiği derkenâr olmağla iktizâsı sen ki Mevlânâ-yı mûmâ-ileyh Mehmed Tahir -zîdet fezâilühû-sun, senden isti‘lâm olundukda bundan akdem İstanbul ve havâlîsinde mahâll-i ma‘lûmede yedi aded francalacı fırınları ibkā ve mâ‘adâsı bâ-irâde-i aliyye sedd ü bend olunmuş olup ba‘dehû vâlid-i mâcidim, peder-i vâlâ-güherim merhûm ve mağfûrun-leh Sultân Abdülhamid Han -aleyhi’r-rahmetü ve’l-gufrân- hazretlerinin Beylerbeyi ve Mîrgûnoğlu nâm mahallerde müceddeden binâ ve inşâsına muvaffak oldukları cevâmi‘-i şerîf[e] evkāfından mahalleteyn-i merkūmeteynde iki aded ve Gümrükcü Çiftliği nâm mahâlde ve Kumkapı hâricinde ve Tavuk Pazarı’nda ve Beykoz civârında Kâğıthane nâm mevzi‘de ve Eyüp ve Hasköy ve mahâll-i sâire-i ma‘lûmede mesdûd olan francalacı fırınları bâ-irâde-i aliyyem küşâdlarına ruhsat verilmiş olmağla işbu küşâdı istid‘â olunan fırın dahi mukaddemâ bâ-irâde-i aliyye mesdûd olan fırınlara dâhil olup lâkin fırın-ı mezkûr icâreden mu‘attal kalmağla Vakf-ı şerîfe muzır olduğundan mâ‘adâ müste’ciri mersûm Yani dahi mağdûr ve perîşânü’l-hâl olmağla Vakf-ı şerîfi sıyâneten ve zimmî-i mersûmun hâline merhameten emsâline kıyâsen küşâdı için ruhsatı hâvî emr-i şerîf-i âlî-şânım i‘tâ olunmasını istirhâm eylediğini memhûren i‘lâm eylemişsin. İmdi i‘lâmın mûcebince zikrolunan fırınların küşâdı için ruhsatı hâvî fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda sâdır olan emrim üzere amel edip dahi ber-vech-i muharrer i‘lâmın mûcebince fırın-ı mezkûrun küşâdı için ruhsatı hâvî şeref-yâfte-i sudûr olan işbu emr-i şerîf-i âlî-şân-ı vâcibü’l-ittibâ‘ ve lâzımü’l-imtisâlimin mazmûn-ı münîfi birle âmil olasın. Şöyle bilesin alâmet-i şerîfe i‘timâd kılasın.<br><br>Tahrîren fi’l-yevmi’l-hâmis min-Zilka‘de sene selâse [ve] işrîn ve mieteyn ve elf.<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32306"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32308"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b427"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o601"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>