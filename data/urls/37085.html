﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 238<br>Hüküm no: 141<br>Orijinal metin no: [41b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Eyüb Ağa’nın varislerinin miras davasında zimmetlerini ibra ettikleri hakkında terkin edilmiş kayıt</b><br><br>Hüccet-i mezbûrede sehv vâki‘ olmağla on beş kâğıd aşağı kayd olunmuşdur.<br><br><<Mahmiye-i İstanbul’da Demirkapı kurbünde Elvanzâde mahallesinde sâkin iken bundan akdem vefât eden Eyüb Ağa b. el-merhûm Mimâr Ali Ağa’nın verâseti zevce-i menkûha-i metrûkesi fahrü’l-muhadderât Rukiye Hatun bt. Hasan Ağa b. Abdullah ile vâlidesi Hamide Hatun bt. Haydar’a ve kebîre kızı Emetullah ile sagīr oğulları Mehmed ve Ahmed’e ve sagīre kızı Âişe’ye münhasıra olup kable’l-kısme mezbûr Mehmed dahi vefât edip verâseti vâlidesi mezbûre Rukiye Hatun ile li-ebeveyn kız karındaşları mezbûre Emetullah ve Âişe’ye ve li-ebeveyn e[r]karındaşı sagīr-i mezbûr Ahmed’e münhasıra olup kable’l-kısme mezbûre Âişe dahi vefât edip verâseti vâlidesi merkūme Rukiye Hatun ile li-ebeveyn karındaşı mezbûre Emetullah’a ve li-ebeveyn er karındaşı mezbûr Ahmed’e münhasıra olup kable’l-kısme mezbûr Ahmed dahi vefât edip verâseti vâlidesi mezbûre Rukiye Hatun ile li-ebeveyn kız karındaşı mezbûre Emetullah’a ve usûbet-i nesebiyeleri müsbet olan işbu Sadık Çelebi b. Mehmed ve Hasan Çelebi b. Veli’ye münhasıra ve tashîh-i meselesi bi-hükmi’l-münâsahati’ş-şer‘iyye yüz seksen altı bin altı yüz yirmi dört sehmden olmağla sihâm-ı mezbûrenin dört mertebede altmış iki bin dört yüz altmış iki sehmi mezbûre Rukiye Hatun’a ve bir mertebede otuz bir bin yüz dört sehmi mezbûre Hamide Hatun’a ve dört mertebede yetmiş dokuz bin yedi yüz altmış dört sehmi mezbûre Emetullah’a ve ellişer bin altışar yüz kırk yedişer sehmi birer mertebede mezbûr Sadık Çelebi ve [Hasan] Çelebi’den her birine isâbeti tahakkukundan sonra mezbûrân Sadık Çelebi ve Hasan Çelebi meclis-i şer‘de mezbûre Rukiye tarafından husûs-ı âti’l-beyânı tasdîka vekîl-i müsecceli işbu hâfızü’l-kitâb Mehmed Efendi b. Ramazan muvâcehesinde her biri ikrâr ve takrîr-i kelâm edip evvelâ vefât eden merkūm Eyüb Ağa’nın işbu defter-i kassâm-ı askerî mûcebince tereke-i menkūlesi esmânı deyn-i müsbetine verildikden sonra dâhil-i defter olup mahalle-i mezbûrede vâki‘ lede’l-ahâlî ve’l-cîrân ma‘lûmü’l-hudûd yüz on bir bin akçe kıymetli menzili kaldığı mu‘ayyen oldukdan sonra müteveffâ-yı mezbûrun zimmetinde müvekkile-i mezbûre Rukiye Hatun iki bin guruş hakkı olduğu vech-i şer‘î üzere sâbit oldukda menzil-i mezkûru dahi deyn-i mezkûr iki bin guruş mukābelesinde müvekkile-i mezbûre Rukiye Hatun’a teslîm eylediğimizden sonra defter-i mezbûrdan hâric müteveffâ-yı mezbûrun menziline muttasıl mülk arsasından dahi tashîh-i mezbûr üzere bize isâbet eden on üç bin iki yüz doksan dört sehmimizi müvekkile-i mezbûreden da‘vâ ve taleb ettiğimizde ol dahi zikr olunan arsa müteveffâ-yı mezbûr Eyüb Ağa dâhil-i mülkünde değildir deyü inkâr etmekle beynimizde nizâ‘-ı kesîre vâki‘ olmuşidi el-hâletü hâzihi muslihûn tavassut edip da‘vâ-yı mezkûremizden fâriğ olmak üzere altmış guruşa müvekkile-i mezbûre bizimle sulh oldukda biz dahi sulh-ı mezbûru kabûl ve bedel-i sulh olan meblağ-ı mezbûr altmış guruşu müvekkile-i mezbûre yedinden tamâmen ahz u kabz eyledik ba‘de’l-yevm âhir vefât eden sagīr-i mezbûr Ahmed’in terekesinden dâhil-i defter ve hâric ez defter hissemize isâbet eden cemî‘ mîrâs da‘vâsından müvekkile-i mezbûre Rukiye Hatun ile merkūm Emetullah Hatun’un zimmetlerini ibrâ-i âmm-ı kâtı‘u’n-nizâ‘la ibrâ ve iskāt eyledik dediklerinde gıbbe’t-tasdîkı’ş-şer‘î kayd-şüd.<br><br>Fî 28 Zilhicce sene [1]109<br><br>Şuhûdü’l-hâl: Hüseyin Efendi İmâm-ı Mimârhâne, Hasan Efendi el-Kâtib, Abdurrahman Çelebi b. ( ), Mehmed Ağa-i Saray-ı Cedîd, Kalıbcı Usta Bayram, Ahmed Çelebi b. Süleyman.>></p>          <br><a title="Önceki sayfa" style="text-decoration:none" href="./ayrmetin.php?idno=37084"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37086"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0238"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1203"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>