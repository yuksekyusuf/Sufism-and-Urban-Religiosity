﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 373<br>Hüküm no: 429<br>Orijinal metin no: [59b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yusuf b. Ahmed’in hür olduğunu ispatı</b><br><br>Fazîletlü Efendi Hazretlerinin imzâsıyla Sâbıkan Mehmed ismi ile müsemmâ olup rıkkıyyetini mu‘terif olan orta boylu, açık kaşlı, elâ gözlü Yusuf b. Ahmed nâm bâliğ ve emred dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i şerîf-i Ahmedî ve mahfil-i dîn-i münîf-i Muhammedî’de rakīk olmak üzre kendiye vâzı‘ü’l-yed olan Mustafa b. Hüseyin nâm kimesne mahzarında üzerine da‘vâ ve takrîr-i kelâm edip ben vilâyet-i Anadolu’da Boyabad kazâsına tâbi‘ Çâşnigirli nâm karye ahâlîsinden olup hür olan Ahmed’in zevce-i hürre olan Fâtıma nâm hâtundan mütevellid sulbî oğlu olup hürrü’l-asl iken mezbûr Mustafa rakīk olmak üzre bana bi gayrı hakkın vaz‘-ı yed eder suâl olunup kasr-ı yedine tenbîh olunup sebîlim tahliyye olunmak matlûbumdur dedikde, gıbbe’s-suâl mezbûr Mustafa mevsûf-ı mezbûru rıkka inkıyâdı olduğu hâlde vilâyet-i mezbûrda kasaba-i Lârende ahâlîsinden es-Seyyid Memi nâm kasabdan yüz yirmi guruşa iştirâ etmekle memlûküm olmak üzre vaz‘-ı yed ederim, vech-i muharrer üzre hür olduğu ma‘lûm değildir deyicek, mevsûf-ı mezbûrdan müdde‘âsını mübeyyine beyyine taleb olundukda fi’l-asl karye-i mezbûre sükkânından olup hâlâ mahmiye-i İstanbul’da Mehmed Ağa dârü’l-hadîsi’nde sâkin Mustafa Efendi b. Ramazan ve Maktul Hasan Paşa medresesi’nde sâkin Mehmed b. Mehmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mevsûf-ı mezbûr karye-i mezbûre ahâlîsinden olup hür olan Ahmed nâm kimesnenin zevce-i menkûhası olup hürre olan Fâtıma nâm hâtundan mütevellid sulbî oğlu olup hürrü’l-asldır, üzerinden mezbûr Mustafa’nın yed-i mubtılasının kasr ve izâlesi lâzımdır, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince mevsûf-ı mezbûrun vech-i mübeyyen üzre hürriyetine hükm olunup üzerinden mezbûr Mustafa’nın yed-i mubtılasının kasr ve izâlesine hükm olunup sebîli tahliyye olunmağın mâ vaka‘a bi’t-taleb ketb olundu. Fi’l-yevmi’s-sâlis aşer min Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Umdetü’l-küttâb Ebûbekir Efendi Tezkireci-i evvel, fahrü’l-küttâb Mustafa Efendi Tezkireci-i Sânî, fahrü’l-akrân İsmail Ağa Serçavuş, fahrü’l-emâsil Eyüb Ağa Kethüdâ-yı efendi, Şaban Ağa Ser-muhzırân, Hacı Mustafa b. Mahmud, es-Seyyid Mehmed Çelebi b. Mehmed, Abdullah Çelebi b. Hacı Mehmed, Ömer b. el-Hâc Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=1586"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1588"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b373"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0970"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>