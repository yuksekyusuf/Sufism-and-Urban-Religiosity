﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 149<br>Hüküm no: 122<br>Orijinal metin no: [25b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Takyeci Mahmud Beşe’nin Kırküçüncü Ağabölüğü Para Vakfı’na olan borcunun varislerinin ödemesi</b><br><br>Hüccet-i istiğlâl<br><br>Mahmiye-i İstanbul’da Dergâh-ı âlî yeniçerilerinin Kırküç Ağabölüğü’nün nukūd-ı mevkūfesine bi’l-fi‘il mütevellî olan işbu râfi‘ü’l-kitâb Şahin Odabaşı nâm kimesne meclis-i şer‘-i şerîfde mahmiye-i mezbûrede Şahsultan mahallesinde sâkin olup bundan akdem vefât eden Takyeci Mahmud Beşe’nin terekesine vâzı‘ateyi’l-yed olan li-ebeveyn kız karındaşı Fâtıma bt. Osman ile zevce-i metrûkesi Âişe bt. Ömer nâm hatunlar mahzarlarında üzerlerine da‘vâ ve takrîr-i kelâm edip merhûm Mehmed Beşe târîh-i kitâbdan yirmi sene mukaddem hâl-i hayâtında vakf-ı mezbûra sâbıkā mütevellî olan gāib ani’l-meclis el-Hâc Hüseyin Beşe nâm kimesneye üç bin akçe mukābelesinde mahalle-i mezbûrede vâki‘ bir tarafdan Hasan b. Murad menzili ve bir tarafdan el-Hâc Mustafa menzili ve bir tarafdan İlyas Beşe menzili ve bir tarafı tarîk-i âm ile mahdûd mülk menzilini bi-tarîkı’l-istiğlâl bey‘ ve teslîm ol dahi mâl-ı vakf-ı mezbûr ile iştirâ ve tesellüm ve def‘-i semen edip yine ba‘de’t-tahliyeti’ş-şer‘iyye menzil-i mezbûru târîh-i mezkûrdan beher sene yüzelli akçeye müteveffâ-yı mezbûra îcâr ve teslîm, ol dahi ba‘de’l-istîcâr ve’t-tesellüm ücret-i menzil-i mezkûru beher sene taraf-ı vakf-ı mezkûra teslîm edip lâkin mebî‘-i mezkûr rehin ma‘nâsına olmağın asl-ı mâl-ı vakf-ı mezbûru edâ etmeyip fekk-i rehin etmeden vefât etmekle meblağ-ı mezbûr zimmetinde kalmağın hâlâ tevliyetim hasebiyle asl-ı mâl-ı vakf-ı mezbûru muhallefâtına vaz‘-ı yed eden mezbûretân Fâtıma ve Âişe’den <<müteveffâ-yı mezbûrun>> taleb ederim suâl olunsun dedikde gıbbe’s-suâl mezbûretân Fâtıma ve Âişe müteveffâ-yı mezbûrun muhallefâtına vaz‘-ı yed eylediklerini ikrâr ve deyn-i mezkûru inkâr edicek mütevellî-yi mezbûr Şahin Odabaşı’dan da‘vâsına mutâbık beyyine taleb olundukda udûl-ı Müslimînden olup oda-i mezbûr ahâlîsinden Hüseyin Beşe b. Ali ve Mehmed Beşe b. Mustafa nâm kimesne li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr Takyeci Mahmud Beşe hâl-i hayâtında târîh-i mezbûrda mütevellî-yi sâbık el-Hâc Hüseyin Beşe’ye menzil-i mezbûru üç bin akçeye bi-tarîkı’l-istiğlâl bey‘ ve teslîm ve kabz-ı semen, ol dahi mâl-ı vakf-ı mezbûr ile vech-i muharrer üzere iştirâ ve tesellüm edip ba‘de’t-tahliyeti’ş-şer‘iyye yine mütevellî-yi mezbûr menzil-i mezbûru târîh-i mezbûrdan beher sene yüz elli akçeye müteveffâ-yı mezbûra îcâr ve teslîm, ol dahi istîcâr ve tesellüm eylemiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde gıbbe ri‘âyeti şerâiti’l-kabûl şehâdetleri hayyiz-i kabûlde vâkı‘a olup mûcebince merkūmetân Fâtıma ve Âişe’ye meblağ-ı mezbûr üç bin akçeyi edâ ve mütevellî-yi mezbûra teslîme tenbîh olundu. mâ-vaka‘a bi’t-taleb ketb olundu.<br><br>Fi’s-sâbi‘ ve’l-ışrîn min-Cemâziyelâhire li-sene ihdâ ve semânîn ve elf.<br><br>Şuhûdü’l-hâl: Mustafa b. el-Hâc Ahmed, Şükrullah Bey b. Mustafa, Abdi Çelebi b. Mustafa, Hüseyin b. Ebubekir</p>          <br><a title="Önceki sayfa" style="text-decoration:none" href="./ayrmetin.php?idno=2439"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2441"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b149"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o598"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>