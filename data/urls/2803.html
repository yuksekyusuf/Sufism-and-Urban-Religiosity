﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 400<br>Hüküm no: 485<br>Orijinal metin no: [90b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Ağa’nın vefat eden Ali Ağa’da olan alacağının guremâ usûlüyle varislerinden tahsil olunması</b><br><br>Mahmiye-i İstanbul’da Cerrâhpaşa mahallesinde sâkin umdetü’l-emâsil ve’l-akrân bâ‘isü’l-kitâb Ahmed Ağa b. Osman Dîvân-ı kāimmakām-ı hazret-i sadrazamîde akd olunan meclis-i şer‘-i şerîfde mahmiye-i mezbûrede Sırrı Ağa mahallesinde sâkin iken bundan akdem düyûnu terekesinden ezyed olduğu hâlde vefât eden Ali Ağa b. Sefer’in sulbî sagīr oğlu Hasan ve sulbiye sagīre kızları Fâtıma ve Kerîme’nin savb-ı şer‘den mansûb vasîleri olan Mustafa Efendi b. ( ) ile müteveffâ-yı mezbûrun dâyinlerinden diğer Ahmed Ağa b. Ömer mahzarlarında da‘vâ ve takrîr-i kelâm edip iki yüz elli esedî guruşu müteveffâ-yı mezbûra hayâtında ikrâz ve teslîm, ol dahi iktirâz ve tesellüm etdiğinden sonra yüz otuz guruşunu bana edâ ve teslîm, ben dahi ahz u kabz edip bâkī yüz yirmi esedî guruşunu kable’l-edâ vefât etmekle zimmetinde kalmış idi, suâl olunup terekesi guremâsını beynlerinde tevzî‘ olundukda terekesinden hisseme isâbet eden mikdârı bana teslîme tenbîh olunmak matlûbumdur dedikde gıbbe’s-suâl ve’l-inkâr müdde‘î-i mezbûrdan müdde‘âsını mübeyyine beyyine taleb olundukda mahmiye-i mezbûrede ( ) mahallesinde sâkin Salih Ağa b. İbrahim ve Dâye Hatun mahallesi ahâlîsinden İbrahim Ağa b. Hüseyin nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûr iki yüz elli esedî guruşu müteveffâ-yı mezbûre hayâtında ifrâz ve teslîm müteveffâ-yı mezbûr Ali Ağa dahi iktirâz ve kabz etmiş idi, biz bu husûsa bu vecih üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olup müdde‘î-i mezbûr tahlîf-i şer‘î ile tahlîf olundukdan sonra mûcebince ba‘de’l-hükm mâ-vaka‘a bi’t-taleb ketb olundu.<br><br>Fî 3 min-şehri Ramazani’l-mübârek sene [10]81<br><br>Şuhûdü’l-hâl: Zahrü’l-akrân Hüseyin Ağa b. ( ), zahrü’l-emâsil Mehmed Ağa ser-muhzırân, Mehmed Çavuş b. Abdullah, Mustafa Çavuş b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=2802"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2804"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b400"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o533"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>