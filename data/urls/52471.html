﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 158<br>Hüküm no: 161<br>Orijinal metin no: [51b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun’un mirastan olan ev ve bağdaki hisselerini kardeşi Ahmed’e sattığı</b><br><br>Fi’l-asl vilâyet-i Anadolu’da Zağferanborlu (Safranbolu) kazâsına tâbi‘ Elbarid [İlderik] nâm karye sâkinelerinden olup hâlâ medîne-i Üsküdar’da Toygar [Hamza] mahallesinde sâkine ve zâtı zeyl-i vesîkada muharrerü’l-esâmî Müslimîn ta‘rîfleriyle mu‘arrefe olan Emine bt. İbrahim nâm hatun meclis-i şer‘-i şerîf-i enverde işbu râfi‘ü’l-vesîka li-ebeveyn karındaşı Ahmed b. İbrahim nâm kimesne mahzarında ikrâr ve takrîr-i kelâm edip bundan akdem fevt olan babam İbrahim b. Feyzullah b. Abülmennan’ın terekesinden bana müntakil mülk-i mevrûsumdan olup karye-i mezbûrede vâki‘ bir tarafdan Hidayet mülkü ve bir tarafdan vâdi ve bir tarafdan İbrahim Bey mülkü ve bir tarafdan tarîk-i âm ile mahdûd bir bâb tahtânî oda ve bir mikdâr havluyu müştemil mülk menzilde olan sülüs hisse-i şâyi‘amı ve yine karye-i mezbûre kurbünde vâki‘ bir tarafdan mezârlık ve bir tarafdan ba‘zan el-Hâc Derviş bağı ve bir tarafdan tarîk-i âm ile mahdûd bir kıt‘a kürûmu mülk bağda olan sülüs hisse-i şâyi‘amı tarafeynden îcâb ve kabûlü hâvî bey‘-i bâtt-ı sahîh-i şer‘î ile on beş guruşa karındaşım mezbûr Ahmed’e bey‘ ü temlîk ve mahallinde kabza taslît eylediğimde ol dahi ber-vech-i muharrer iştirâ ve temellük ve kabûl eyledikden sonra semeni olan meblağ-ı merkūm on beş guruşu karındaşım mezbûr Ahmed yedinden bi’t-tamâm ve’l-kemâl ahz u kabz eyledim ba‘de’l-yevm zikri mürûr eden menzilde ve bağda olan hisse-i şâyi‘amda benim kat‘â alâka ve medhalim kalmayıp karındaşım mezbûr Ahmed’in mülk-i müşterâsı ve hakk-ı sırfı olmuşdur keyfe mâ yeşâ ve yahtâr mutasarrıf olsun dedikde gıbbe’t-tasdîkı’ş-şer‘î mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ ve’l-ışrîn min-Muharremi’l-harâm li-seneti hamsîn ve mi’ete ve elf.<br><br>Şuhûdü’l-hâl: el-Hâc Mustafa b. Feyzullah, Hatiboğlu İsmail, Molla Halil b. Ali, Mehmed b. Ali, es-Seyyid Süleyman b. Mehmed, Hasan Bey b. Ramazan.</p>          <br><a title="Önceki sayfa" style="text-decoration:none" href="./ayrmetin.php?idno=52470"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52472"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b158"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o287"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>