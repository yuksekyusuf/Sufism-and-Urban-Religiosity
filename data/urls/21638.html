﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 776<br>Hüküm no: 574<br>Orijinal metin no: [132a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Sarı Cafer’in terekesinden karısı Hatice’ye intikal eden ev ve terekeden dolayı dava açan beytülmal emininin davasında haksız olduğu</b><br><br>Mahmiye-i Galataˈda Câmi‘-i Kebîr mahallesinde sâkin iken bundan akdem vefât eden Sarı Cafer b. Abdullahˈın zevce-i metrûkesi Hadîce bt. Abdullahˈdan gayrı zâhirde vâris-i maʽrûfu olmamağla terekesinin rubʽı zevcesi mezbûreye ve sülüs-ı erbaʽı cânib-i beytü’l-mâle â’id olmağın hâlâ mahmiye-i mezbûrede yeniçeri beytü’l-mâli emîni olan Mustafa Ağa tarafından zikri âtî husûsa vekîl-i müsecceli olup kapı kethudâsı olan Hasan Çelebi b. Mehmed meclis-i şerʽde müteveffâ-yı mezbûrun zikri câ’î menzili ve tereke-i menkūlesine vâziʽüˈl-yed olan işbu bâʽisüˈl-vesîka zevcesi mezbûre Hadîce mahzarında biˈl-vekâle üzerine daʽvâ ve takrîr-i kelâm edip müteveffâ-yı mezbûrun mahalle-i mezbûrede vâkiʽ maʽlûmüˈl-hudûd veˈl-müştemilât bir kıtʽa menzili ile tereke-i menkūlesinin rubʽı mezbûre Hadiceˈye sülüs-ı erbâʽı cânib-i beytü’l-mâle isâbet ederken hâlâ merkūme Hadiceˈye tenbîh olunması matlûbumdur dedikde gıbbeˈs-suâl mezbûre Hadîce cevâbında bin yetmiş iki senesi Saferüˈl-hayrıˈnın beşinci gününde mahmiye-i mezbûrede hilâfe-i mevlâ olan Yusuf Efendi kıbelinden mürsel Mevlânâ Mahmud Efendi b. Ahmedˈin Müslimîn huzûrunda akd ettiği meclis-i şerʽde zevcim müteveffâ-yı mezbûr menzil-i merkūm ile içinde mevcûd olup [132b] işbu yedimde olan hüccet-i şerʽiyyede muharrer olan eşyâ-i maʽlûmesinin mecmûʽın bi-safkatin vâhidetin hîbe-i sahîha-i şerʽiyye ile bana hîbe ve teslîm ve ben dahi meclis-i hîbede ittihâb ve temellük ve teslîm eylediğimden sonra menzil-i mezbûr ile eşyâ-i mezkûre mülk-i mevhûbem olduğundan mâʽadâ zevcem işbu Hadiceˈye cihet-i karzdan iki yüz esedî guruş deynim vardır deyü ikrâr ve ben dahi baʽdeˈt-tasdîk mevlânâ-yı merkūm Mahmud Efendi dahi işbu hüccet-i şerʽiyyeyi bana vermişdir deyü târih-i mezbûr ile müverrah ve nâib-i müşârun-ileyh Yusuf Efendi imzâsıyla mümzâ ve min-külliˈl-vücûh mazmûnu takrîr-i meşrûhuna mutâbıka hüccet-i şerʽiyye ibrâz ve vekîl-i mezbûr Hasan Çelebi muvâcehesinde feth ve kırâet ve istintâk olundukda vekîl-i mezbûr Hasan Çelebi mazmûn-ı hüccet-i şerʽiyyeyi inkâr edicek mezbûre Hadiceˈden mazmûn-ı hüccet beyyine taleb olundukda zeyl-i hüccetde mastûrüˈl-esâmî olan el-Hâc Abdullah Çelebi b. el-Hâc Yahya ve Mustafa Çelebi b. Himmet nâm kimesneler li-ecliˈş-şehâde meclis-i şerʽa hâzırân olup isreˈl-istişhâd fiˈl-vâkiʽ târih-i mezbûrdan mevlânâ-yı mezbûr Mahmud Efendiˈnin akd ettiği meclis-i şerʽde müteveffâ-yı mezbûr zevcesi işbu Hadiceˈye mülk-i menzil-i mezbûr ile içinde mevcûd olup derûn-ı hüccetde muharrer olan eşyâ-i mezkûresini huzûrumuzda hîbe-i sahîha-i şerʽiyye ile hîbe ve teslîm ol dahi meclis-i hîbede ittihâb ve tesellüm eyledikden sonra mâʽadâ zevcem Hadiceˈye bi-tarîkıˈl-karz iki yüz esedî guruş deynim vardır deyü kezâlik huzûrumuzda ikrâr ol dahi tasdîk etmekle menzil-i mezbûr ile eşyâ-i mezkûre müddeʽiyye-i mezbûra defʽ e ve teslîm eyledi biz bu husûsa bu vech üzere şâhidleriz şehâdetdahi ederiz deyü her biri edâ-i şehâdet-i şerʽiyye eylediklerinde gıbbe riʽâyet-i şerâ’itiˈl-kabûl şehâdetleri makbûle oldukdan sonra mûcebiyle vekîl-i mezbûr taʽarruzdan menʽ olunup mâ vakaʽa biˈt-taleb ketb olundu.<br><br>Fiˈl-yevmiˈs-sânî veˈl-işrîn min-Saferiˈl-hayr li-sene hamse ve semânîn ve elf.<br><br>Şuhûdüˈl-hâl: Abdullah Beşeb. Hasan, el-Hâc Mustafa b. el-Hâc Ali, Mustafa Ağa b. Hızır, Mehmed Kapudan b. Muslı Kapudan, Ali Beşe b. Mustafa, el-Hâc Ali b. Osman, Hüseyin Kapudan b. Abdullah, Ali Beşe b. Ali, Hüseyin Çelebi b. Ali</p>          <br><a title="Önceki sayfa" style="text-decoration:none" href="./ayrmetin.php?idno=21637"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21639"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b776"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o896"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>