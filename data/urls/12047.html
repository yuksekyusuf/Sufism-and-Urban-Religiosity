﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 178<br>Hüküm no: 129<br>Orijinal metin no: [85-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ömer Ağa’ya ait olan arsanın vekâleti sebebiyle damadı Abdullah Ağa’ya teslimi</b><br><br>İsmail Hakkı ve Lütfü, vekâlet: 2 kıt‘a<br><br>Numara: 178, 40 guruş<br><br>Galata’ya muzâfe kasaba-i Beşiktaş’da Cihannüma mahallesi ahâlisinden olup el-yevm medîne-i Sinob’da misâfiren sâkin Hâriciye Nezâret-i celîlesi hademe müdîri sâbık rif‘atlü Ömer Ağa b. İbrahim b. Abdullah’ın dâmâdı olup tarafından ber-vech-i âtî vekâlet iddi‘â eden mahalle-i mezbûrede sâkin Saray-ı hümâyûn tablakârlığından mahrec işbu bâ‘isü’l-kitâb Abdullah Ağa b. Abdurrahman zikri âtî menzil arsasına bi’l-emâne vaz‘-ı yedi mütehakkık olan Mehmed Ağa b. Ahmed mahzarında üzerine da‘vâ ve takrîr-i kelâm edüp Nezâret-i evkāf-ı hümâyûna mülhak evkāfdan merhûm Şerif Mehmed Efendi Vakfı müsakkafâtından mahmiye-i İstanbul’da Cebeali kapısı dâhilinde Seferikoz mahallesinde vâki‘ ma‘lûmü’l-hudûd ve’l-müştemilât beher şehr yüz seksen akçe icâre-i müeccelelü bir kıt‘a muhterik menzil arsası gāib-i mezbûr Ömer Ağa’nın bâ-temessük-i mütevellî bi’l-icâreteyn taht-ı tasarrufunda olup ve mezbûr Mehmed Ağa arsa-i mezkûreye gāib-i mezbûrun teslîmiyle bi’l-emâne vâzı‘ü’l-yed olup ancak gāib-i mezbûr Ömer Ağa ber-vech-i muharrer mutasarrıf olduğu arsa-i mezkûreyi mezbûrun yedinden nez‘ ü kabza ve ba‘de’l-kabz bedel-i misliyle bâ-re’y-i mütevellî âhara ferâğa ve bedeli ahz ü kabz ve makbûzumu kendüye irsâl ve îsâle ve husûs-ı mezkûr mütevakkıf olduğu umûrun küllîsine yedimde olup sene-i sâbıkā Zilhicceti’ş-şerîfesinin yedinci günü târihiyle müverraha medîne-i mezkûre nâibi Hocazâde mekremetlü es-Seyyid Hüseyin Hüsnü Efendi’nin imzâ ve mutâbık hâtemini hâviye bir kıt‘a vekâlet hücceti nâtıka olduğu üzere kazâ-i mezkûre mahkemesinde nâib-i mûmâ-ileyh huzûrunda şühûd muvâcehesinde tarafından beni gıyâbımda kabûlüme mevkūfe vekâlet-i mutlaka-i sahîha-i şer‘iye ile vekîl nasb ü ta‘yîn edüp haber-i vekâlet bana vâsıl oldukda ben dahi vekâlet-i mezkûreyi kabûl etmemle suâl olunup arsa-i mezkûreden keff-i yed ve bana teslîme mezbûr Mehmed Ağa’ya tenbîh olunmak murâdımdır dedikde gıbbe’s-suâl ol dahi cevâbında arsa-i mezkûre ber-vech-i muharrer gāib-i mezbûrun uhdesinde ve kendisi dahi bi’l-emâne vâzı‘ü’l-yed olduğunu tâyi‘an ikrâr mâ‘adâ müdde‘î-i mezbûrun vekâlet müdde‘âsını inkâr edicek müdde‘î-i mezbûrdan ber-vech-i muharrer vekâlet müdde‘âsına mutâbık beyyine taleb olundukda medîne-i mezkûre ahâlisinden olup bu esnâda Der-aliyye’ye gelen Kâtib Ali Efendi b. Yahya b. Ali ve Ömer Efendi b. el-Hâc Ahmed b. Ömer nâm kimesneler li-ecli’ş-şehâde m[eclis-i] şer‘a hâzırân olup isre’l-istişhâd her biri müttefikü’l-lafz ve’l-ma‘nâ alâ-vefkı’l-müdde‘î mufassalan bi’l-muvâcehe edâ-yı şehâdet-i şer‘iye etdiklerinde şâhidân-ı mezbûrân Ali Efendi Hazîne-i evkāf-ı hümâyûn Vâridât-ı Umûmiye Mümeyyizi izzetlü Mehmed Rasim Efendi b. Hasan ve Mahlûlât Odası Mümeyyizi izzetlü Mehmed Ali Efendi b. Osman Nuri ve mezbûr Ömer Efendi dahi Tophâne’de Ekmekçibaşı mahallesi İmâmı es-Seyyid Hafız Yakub Efendi b. İbrahim ve muhtâr-ı sânî el-Hâc Hurşid Ağa b. Abdullah’dan evvelâ bâ-varaka-i mestûre sırran ve ba‘dehû zikr olunan her biri Vâridât Odası ketebesinden el-Hâc Mehmed Efendi b. Ahmed ve Osman Efendi b. Mehmed Şükrü ve Mehmed Efendi b. Abdullah ile mahalle-i mezbûre ahâlisinden Edhem Ağa b. Mehmed ve İbrahim Ağa b. Hüseyin ve diğer Edhem b. Ali nâm kimesnelerden dahi alenen lede’t-tezkiye adl ve makbûlü’ş-şehâde oldukları zîr-i varakaya tahrîr ve ihbâr olunmağın mûcebince ba‘de’l-hükm arsa-i mezkûreden keff-i yed ve vekîl-i mezbûr Abdullah Ağa’ya teslîme mezbûr Mehmed Ağa’ya tenbîh olunmağın mâ-vaka‘a bi’t-taleb ketb olundu.<br><br>Fî 9 Ra sene [1]301<br><br>Şühûdü’l-hâl: Muhzır Mehmed Ağa b. Mustafa, Muhzırbaşı Ömer Ağa b. Abdulkadir ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12046"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12048"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b178"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o327"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>