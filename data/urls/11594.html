﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 312<br>Hüküm no: 263<br>Orijinal metin no: [82a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Veli Bey b. Abdülmennan’ın Tahtaminare mahallesinde bulunan vakıf evi kiralayıp tamir ettirdikten sonra vefat etmesi üzerine ne kadar masraf yaptığının tespiti</b><br><br>Mahmiye-i İstanbul’da Tahtaminâre mahallesinde sâkin iken bundan akdem vefât eden Mahenver Hatun bt. Abdullah’ın zevc-i metrûkü ve sadriye sagīre kızı ( )’ın vasiyy-i şer‘îsi bâ‘isü’l-kitâb fahrü’l-a‘yân Ali Ağa b. ( ) meclis-i şer‘-i hatîr-i lâzımü’t-tevkīrde mahmiye-i merkūmede bi’l-fi‘il Haremeyn-i Muhteremeyn Vakfı’na mütevellî olan fahrü’l-akrân Veli Bey b.Abdülmennan nâm bevvâb-ı sultânî mahzarında vesâyeten takrîr-i merâm edip vakf-ı mezbûrdan mahalle-i mezbûrede vâki‘ lede’l-cîrân ma‘lûmü’l-hudûd olan menzili mütevellî-i mezbûr Veli Bey yevmî dört akçe icâre-i müeccele ve on bin akçe icâre-i mu‘accele ve lâzım gelen imâret ve meremmetine ve müceddeden kendi binâsına kendi mâlından izn-i şer‘le harc u sarf edeceği akçesi cânib-i vakf-ı mezbûrdan icâre-i mu‘accelesine mahsûb olmak üzere bundan esbak zevcem müteveffât-ı mezbûre Mahenver Hatun’a îcâr ve teslîm edip merkūme dahi minvâl-i muharrer üzere istîcâr ve kabûl ettikden sonra icâre-i mu‘accele-i mezbûresin vakıf için mütevellî-i merkūma teslîm ve ma‘rifet-i mütevellî ve izn-i şer‘le kendi mâlından ber-vech-i muharrer mu‘accelesine mahsûb bazı mevâzi‘ini müceddeden ve bazı mevâzi‘ini câ be-câ imâret ve meremmet etmişidi. Lâkin harc u sarf ettiği akçesi keşf ve tahrîr olunmadın fevt oldukda menzil-i mezbûr sagīre-i mezbûreye intikāl etmeğin vâki‘ hâli beyân için hâlâ kıbel-i şer‘den üzerine varılıp mecmû‘-ı binâ ve imâret ve meremmetinin ne mikdâr akçeye tahammülü vardır keşf ve tahrîr olunmak matlûbumdur dedikde savb-ı şer‘den Mevlânâ Hasan Efendi el-müderris ve Hâssa mi‘mârlardan Üstâd Ali b. Halil irsâl olunup zeyl-i kitâbda mastûretü’l-esâmî olan Müslimîn ile mahall-i mezbûra varılıp vâki‘ hâl mütevellî-i merkūm Veli Bey mahzarında keşf ve müşâhede ve mi‘mâr-ı merkūm ebniye-i cedîd ve sâiri mesâha ettikde fi’l-hakīka zikr olunan menzilin dâhiliyyesi kapısı üzerinde sofanın tûlen dört ve arzen üç hesâb-ı şatrancî üzere on iki zirâ‘ tuğla döşemesi müceddeden binâ ve hâriciyyesinin havâlesini ref‘ için tûlen sekiz zirâ‘ ve arzen iki zirâ‘ hesâb-ı şatrancî üzere on altı zirâ‘ yer müceddeden kestane tahtasıyla perde tutulup ve hamâmının câmekanının tuğla döşemeleri ve kubbe camları ve kireç sıvaları ve dâhiliyyesinde bir odanın dahi camların câ be-câ ve orta kapının perdesi mücedded ve zukāk tarafında kadden dört ve arzen üç mesâha-i şatrancî üzere on iki zirâ‘ taş duvar müceddeden ve hâriciyye ner[dü]ba[n] başında olan kenîfin tûlen beş zirâ‘ ve arzen dört zirâ‘ hesâb-ı şatrancî üzere yirmi zirâ‘ tuğla döşemesi tecdîd ve sâir mevâzi‘-i müte‘addidesi câ be-câ [82b] imâret ve meremmet olunmuş bulunmağın mecmû‘una sarf olunan taş ve kireç ve horasaninin ve sâir kereste-i mütenevvi‘asının ve mismârın üstâdiyye ve ırgadiyye ve hammâliyesiyle cem‘an ba‘de külli’l-hesâb sekiz bin elli sekiz akçeye tahammülü vardır deyu mi‘mâr-ı mezbûr ve sâir ehl-i vukūf Müslimîn tahmîn-i sahîh ile tahmîn edip ittifâk ettiklerini mevlânâ-yı mezbûr mahallinde tahrîr edip ba‘dehû meclis-i şer‘a gelip takrîr etmeğin mâ-hüve’l-vâkı‘ bi’t-taleb ketb olundu.<br><br>Tahrîren fî-evâili Muharremi’l-harâm li-sene selâsîn ve elf.<br><br>Şühûdü’l-hâl: Fahrü’l-akrân Süleyman b. Abdullah ez-zevvâk, Mehmed Ağa b. Davud, Ahmed Çelebi b. Emrullah, Rıdvan b. Abdullah, Yusuf b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=11593"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11595"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b312"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o745"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>