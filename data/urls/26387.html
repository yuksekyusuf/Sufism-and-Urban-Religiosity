﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 338<br>Hüküm no: 378<br>Orijinal metin no: [33a-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>[Osman Ağa b. el-Hâc Ali] malından bir kısmını vakfederek mütevellîliğine azatlı kölesi Kasım b. Abdullah’ı tayin ettiği</b><br><br>Vakfiye Her matla‘-ı sühan-ı sihr-âferîn ki neyyir-i ism-i a‘zamm-ı Rabbü’l-âlemîn ile münevver ve müzeyyen olmaya mânend-i subh-ı nuhustin revnak-ı sıdk u yakīn birle zîb ü fer bulmaz ve şol serlevha-i defter-i ferhunde-fer ki sitâyiş-i İzed-i Celîl ile müşerref ve mu‘anven kılınmaya mânend-i vakf-ı bî-tescîl mevkıf-ı i‘tibâr ve kabûlde cilve-ger3 olmaz. Fe-sübhânellezî vakafe dûne mevâkıfı ceberûtihi’l-efhâm ve’l-ukūl ve hâre fî müşâhedeti melekûtihî efkâre ecilleti’l-kavl ve dahi her şâhid-i makāl arûs-ı zî-bâl ki meşşâta-i zikr-i cemîl-i habîb-i Rabbi’l-âlemîn ile (...) olmaya ber mûceb-i hadîs-i şerîf men lem yezkurnî fî du‘âihî hakīkun bi en lâ yüstecâbe du‘âuhu muhalled-i kabûlde cilve-nümâ ve manassa-i irtizâda çehre-güşâ olmaz. Allahümme salli alâ Muhammedin el-meb‘ûs min sirreti’l-bathâ li’l-fahmi bi i‘câzı fesâhatihî mesâkı‘ı’l-hutebâ ve dahi âl-i kirâm ve ashâb-ı zevi’l-ihtirâmları meşâhid-i aliyyelerine hezâr muhabbet ve dürûd ve salâvât-ı nâ-ma‘dûd ihdâ olunur ki her biri bir necm-i hudâ ve misbâh-ı duhâ olup [33b] zâviye-i âliye-i kümmelînde sadr-nişîn bir şeyh-i celîlü’l-mikdâr ve hânkāh-ı yakīn içre bir mürşid-i sâhib-i vekār oldu -rıdvânullâhi te‘âlâ aleyhim ecma‘în- ammâ ba‘d işbu kitâb-ı sıhhat-nisâbın tahrîrine bâ‘is ü bâdî oldur ki Dârü’l-hilâfeti’l-aliyye Kostantıniyye el-mahmiyye’de Aksaray’da ( ) mahallesinde sâkin dergâh-ı âlî -dâme merci‘an li’l-e‘âlî- kapıcıbaşılarından tâlibü’l-hayrât ve’l-hasenât sâhibü’s-sadakāt ve’l-meberrât, iftihârü’l-emâcid ve’l-ekârim, müstecmi‘-i cemî‘i’l-mehâmid ve’l-mekârim zü’l-kadri’r-refî‘ ve ulüvvü’ş-şân, makbûlü’s-sudûr ve’l-erkân, mebde-i fıtratında müntehâ-yı menziletini tefekkür ve küllü şey’in hâlikün illâ vechehû âyet-i kerîmesinin mazmûnunu tedebbür edip izâ mâte’l-insânu inkata‘a anhu amelühû illâ an selâsin ilmin yüntefe‘u-bihî ev veledün sâlihun yed‘û-lehû ve sadâkatin câriyetin hadîs-i şerîfini îkān etmekle hâl-i âkıbetinde, li yevmi’l-mî‘âd tezûdü zâde kesîrü’l-imdâd ve li yevmi’t-tenâd avâyidü mütekâsürihî a‘dâd edip ber mûceb-i len tenâlü’l-birre hattâ tünfikū mimmâ tuhibbûne, vech-i câ’î üzre vücûh-ı birre etyab-ı mâlını bezle âzim ve enfes-i malını vakfa câzim olup kâffe-i akārîr ve tasarrufâtı nâfize ve câize ve âmme-i tekārîr ve teberru‘âtı sıhhati hâ’ize olduğu hâlde, meclis-i şer‘-i şerîf-i şâmihu’l-imâd ve mahfil-i dîn-i münîf-i râsihu’l-evkādda zikri âtî vakfına li ecli’d-da‘vâ ve’t-tescîl ve li itmâmi emri’l-vakf ve’t-tesbîl mütevellî nasb ve ta‘yîn eylediği mu‘takı Kasım b. Abdullah muvâcehesinde ikrâr-ı sahîh-i şer‘î kılıp, etyab-ı mal ve ahlas-ı menâlimden her biri sekizer dirhem sekiz riyâlî guruş ifrâz ve sâir emlâkimden mümtâz kılıp, vakf-ı sahîh-i şer‘î ve haps-i sarîh-i mer‘î ile vakf ve hasb edip şöyle şart eyledim ki meblağ-ı mezbûr yed-i mütevellî ve vakf-ı mezbûra nâzır nasb eylediğim efdalü’l-müderrisîn ve ashâbü’l-ifâde Hasan Efendi eş-şehîr bi Mollazâde ma‘rifetiyle senede onu on bir hesâbı üzre ale’l-vechi’l-halâl rehn-i kavî ve kefîl-i melî ile istiğlâl olunup hâsıl olan ribh ve gallesinden Aksaray’da Gurebâ Ağası Hüseyin Ağa mahallesinde binâ eylediğim câmi‘-i şerîfde ale’s-sabâh on beş nefer kimesne birer cüz’-i şerîf tilâvet edip sevâbını rûhuma ihdâ edip mukābelesinde her biri ikişer akçeye mutasarrıf ola. Bunlardan birisi fevt oldukda mutasarrıf olduğu iki akçe vazîfesi nâzır-ı merkūm Hasan Efendi re’yi ve ma‘rifetiyle bir müstahıkkına tevcîh olunup aslâ berâtla kimesne mutasarrıf olmaya ve utekāmdan Kasım ve Halil ve Bilâl ve Murtaza ve Dilaver ve Ferhad ve Abaza Maksûd ve Siyavuş ve Hasan ve Hüseyin ve Şaban ve atîkātımdan Nevcivân ve Bağıcinân ve Cenâne ve Üftâde ve Bâdısabâ ve Gülistan ve Mülâyim ve Tayyâr ve Demirhan ve Mâhıruhsar ve Lâlezâr ve Canfedâ ve Zibâ ve Belkıs ve Latîfe ve Âşub ve Muazzez ve diğer Demirhan ve Muammer ve diğer Bağıcinân ve diğer Üftâde ve Nâzver nâm mecmû‘ otuz üç nefer utekā ve atîkātımdan her birine yevmî dörder akçe vazîfe verile ve utekā ve atîkātımdan birisi fevt oldukda mutasarrıf olduğu vazîfesi veledi var ise veledine verile ve eğer bilâ-veled fevt olursa mahlûle olan vazîfesi nâzır-ı mûmâ-ileyh Hasan Efendi re’yi [ve] ma‘rifetiyle bir müstahık kimesneye tevcîh oluna. Ol dahi mukābelesinde yevmî üç İhlâs-ı şerîf ile bir Fâtiha-i şerîfe tilâvet edip sevâbını rûhuma ihdâ ede ve erbâb-ı vezâyifden biri hizmetinde mücid olmayıcak azl ve nasbı nâzır-ı mûmâ-ileyh Hasan Efendi yedinde ola ve nezâret-i vakf-ı mezbûr merkūm Hasan Efendi’ye ba‘dehû evlâdına meşrûta ola ve merkūm Hasan Efendi mukābele-i nezâretde galle-i mezbûreden yevmî beş akçe vazîfeye mutasarrıf ola ve mu‘takım mezbûr Kasım mütevellî ve hem kâtib ve câbi olup galle-i mezbûreden cihet-i tevliyyet için yevmî on akçe ve kitâbet için yevmî beş akçe ve cibâyet için dahi yevmî beş akçe vazîfeyi mutasarrıf ola ve mezbûr Kasım fevt oldukda tevliyyet ve kitâbet ve cibâyet nâzır-ı mûmâ-ileyh Mollazâde Hasan Efendi’nin re’yine müfevvaz olup onun muhtârı müstakīm kimesneler istihdâm oluna ve hükkâm-ı zevi’l-ihtirâm taraflarından aslâ müdâhale olunmayıp, berât-ı şerîf ile tasarruf olunmaya ve ekser mürûr-ı eyyâm ile icrâ-yı şurût-ı mezbûre müte‘azzir olursa galle-i mezbûre mutlakā fukarâ-yı müslimîne sarf oluna deyû meblağ-ı merkūmu mütevellî-i mezbûra teslîm edip ol dahi ahz ve teslîm eyledi dedikde gıbbe’t-tasdîki’ş-şer‘î vâkıf-ı mûmâ-ileyh inân-ı kelâmın semt-i rücû‘a atf ve zimâm-ı merâmın savb-ı âhara sarf edip vakf-ı nukūd eimme-i selâse-i nehârîr re’y-i münîrleri üzre bâtıl ve zımnında olan şurût ve kuyûd hilye-i sıhhatden âtıla olmağla vakf-ı mezbûrdan rücû‘ edip meblağ-ı mezbûru mütevellî-i merkūmdan istirdâd ederim dedikde mütevellî-i mezbûr cevâb-ı bâ savâba mütesaddî olup fi’l-hakīka vakf-ı nukūd ınde’l-eimmeti’s-selâse bâtıldır. Lâkin imâm-ı mu‘teberi hümâm-ı cennet-makar hazret-i İmâm Züfer -aleyhi rahmetullâhi’l-ekberden- İmâm-ı Ensârî -aleyhi rahmetü’l-bârî- rivâyeti üzre sahîh ve câizdir deyû meblağ-ı mevkūf-ı mezbûru redden imtinâ‘ edip i‘lâ-yı kitâbı tevkī‘-i refî‘-i müstetâbı ile muvakki‘ olan hâkim-i hâsim huzûrunda müterâfi‘ân ve fasl-ı hasma râgıbân olduklarında hâkim-i mûmâ-ileyh -esbağallâhu te‘âlâ ni‘amehû aleyh- dahi cânib-i vakfa nazar edip re’y-i merkūm üzre vakf-ı mezbûrun sıhhatine hükm ettikden sonra vâkıf-ı müşârün-ileyh lâ-zâle beyne emsâlihî müşârün-ileyh semt-i rücû‘da âhar yüzden tulû‘ edip eğerçi hükm-i hâkim ile cümle eimme kavilleri üzre vakfa sıhhat hâsıla oldu. Lâkin pîşvâ-yı kül reh-nümâ-yı seyl İmâm-ı A‘zam ve ekrem ve hümâm-ı akdem ve efhâm Ebû Hanîfe-i Kûfî -cûziye hayrü’l-cezâ ve kûfiye- hazretleri katında sıhhat müstelzim-i lüzûm olmayıp rücû‘ meşrû‘ olmağın vakf-ı mezbûrdan tekrâr rücû‘ eyledim. Meblağ-ı mezbûru mütevellî-i merkūmdan tekrâr taleb ederim dedikde mütevellî-i mezbûr dahi tekrâr cevâba mütesaddî olup eğerçi İmâm-ı A‘zam müşârün-ileyh hazretleri katında sıhhat lüzûm ifâde etmediği ganiy ani’l-beyândır. Lâkin İmâmeyn-i Hümâmeyn hazretleri katlarında sıhhat ve lüzûm tev’emân ve mütelâzımân olup hükm-i sâbık ile vakf-ı mezbûra sıhhat hâsıla olıcak anların re’y-i şerîfleri üzre lüzûmuna dahi hükm taleb ederim deyicek hâkim-i müşârün-ileyh dahi teşyîd-i mebânî-i vakfı evlâ ve ahrâ görüp meblağ-ı mevkūf-ı mezbûrun re’y-i İmâmeyn-i Hümâmeyn üzre lüzûmuna dahi hükm ve hükm-i sâbıkın ahkâm etmekle min ba‘d vakf-ı mezbûr cümleten eimme kavilleri üzre sahîh ve lâzım olup ibtâl ve ta‘tîli adîmü’l-ihtimâl oldu. Femen beddelehû ba‘demâ semi‘ahû fe-innemâ ismühû ale’llezîne yübeddilûnehû inna’llâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm, cerâ zâlike, ve hurrire fi’l-yevmi’r-râbi‘ ve’l-ışrîn min Zilka‘deti’ş-şerîfe li sene selâse ve seb‘în ve elf.<br><br><br>Şuhûdü’l-hâl: El-Hâc İsmail Efendi, Mehmed Efendi el-İmâm, İbrahim Ağa b. Ali, Ahmed b. Ebûbekir, Eyüb Çelebi b. Ömer, el-Hâc Mehmed b. Mahmud, Hasan Beşe b. Hamza, Mehmed Bey el-bevvâb.</p>          <br><a title="Önceki sayfa" style="text-decoration:none" href="./ayrmetin.php?idno=26386"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26388"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b338"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1085"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>