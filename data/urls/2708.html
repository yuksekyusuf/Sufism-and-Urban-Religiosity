﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 329<br>Hüküm no: 390<br>Orijinal metin no: [73b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdullah Efendi’nin Velizade Abdurrahman Efendi Vakfı’ndan istiğlâl yoluyla borç alması</b><br><br>Husûs-ı âti’l-beyânın mahallinde tahrîri için savb-ı şer‘-i mutahhardan bi’l-iltimâs irsâl olunan Mevlânâ Keşfî Mustafa Efendi a‘lemü’l-ulemâi’l-izâm efdalü’l-fudalâi’l-fihâm yenbû‘ü’l-fezâil ve’l-me‘âlî metbû‘ü’l-efâzıl ve’l-e‘âlî sâbıkā Edirne kādısı olan fazîletli Ahmed Efendi b. el-müvellâ el-merhûm Velizâde Abdurrahman Efendi hazretlerinin mahmiye-i İstanbul’da Kirmasti mahallesinde vâki‘ sa‘âdethânelerine varıp zeyl-i vesîkada muharrerü’l-esâmî olan Müslimîn huzûrlarında akd-i meclis-i şer‘-i şerîf [74a] eyledikde mahmiye-i mezbûr mahallâtından el-Hâc Hasanzâde Mustafa Efendi mahallesinde sâkin olup sâbıkā Haremeyn-i muhteremeyn muhâsebecisi olan umdetü erbâbi’t-tahrîr ve’l-kalem zübdetü ashâbi’t-tastîr ve’r-rakam Abdullah Efendi b. el-merhûm Süleyman Ağa meclis-i ma‘kūd-ı mezbûrda mûmâ-ileyh Velizâde Ahmed Efendi hazretlerinin vakfına hâlâ mütevellî olan bâ‘isü hâze’l-kitâb Ataullah Efendi b. Osman nâm kimesne mahzarında bi’t-tav‘i’s-sâf ikrâr u i‘tirâf edip zikr olunan el-Hâc Hasanzâde Mustafa Efendi mahallesinde vâki‘ bir tarafdan merhûm Kafzâde Feyzullah Efendi veresesi mülkleri ve bir tarafdan el-Hâc Hasanzâde Mustafa Efendi Medresesi ve bir tarafdan tarîk-i hâs ve bir tarafdan tarîk-i âm ile mahdûd ve dâhiliye ve hâriciyede fevkānî ve tahtânî büyût-ı müte‘addideyi müştemil mülk menzilimi bi-cümleti’t-tevâbi‘ ve’l-levâhık ve kâffetü’l-menâfi‘ ve’l-merâfık mütevellî-i mersûm Ataullah Efendi’ye iki bin dört yüz kıt‘a esedî guruşa bi-tarîkı’l-istiğlâl bey‘ ü teslîm, mütevellî-yi mezbûr Ataullah Efendi dahi ba‘de’l-iştirâ ve’t-tesellüm semen-i mezbûru yedinde olan mâl-ı vakf-ı mezbûrdan bana teslîm, ben dahi ahz u kabz etdiğinden sonra menzil-i mahdûd-ı mezbûru ba‘de’t-tahliyeti’ş-şer‘iyye ve’t-tekābuzü’l-mer‘î târîh-i kitâbdan üç yüz altmış gün tamâmına değin üç yüz altmış kıt‘a esedî guruşa bana îcâr ve teslîm, ben dahi istîcâr ve kabûl ve tesellüm edip ücret-i mezkûrenin doksan kıt‘a esedî guruşunu ber-vech-i peşîn mütevellî-yi merkūma def‘ ü teslîm, ol dahi yedimden kabz u tesellüm eyledi dedikde gıbbe’t-tasdîkı’ş-şer‘î mûmâ-ileyh Abdullah Efendi’nin sulbî kebîr oğlu umdetü’l-emâsil ve’l-akrân Mehmed Ağa meclis-i ma‘kūd-ı mezbûrda menzil-i mahdûd-ı mezbûrun derkine ve ücret-i lâzımesine tarafından emr ü kabûlü hâviye kefâlet-i sahîha-i şer‘iyye ile kefîl olmağın vaki‘ hâli mevlânâ-yı mezbûr mahallinde tahrîr ba‘dehû ma‘an irsâl olunan Yusuf Çavuş b. Abdullah ve Hüseyin b. Ebubekir ile meclis-i şer‘a gelip alâ-vukū‘ihi inhâ ve takrîr etmeğin mâ-hüve’l-vâki‘ bi’t-taleb ketb olundu.<br><br>Fî 9 min-Şa‘bâni’l-mu‘azzam sene 1081.<br><br>Şuhûdü’l-hâl: Mehmed Efendi b. İdris, Receb Efendi b. Mehmed, İbrahim Çelebi b. Hasan el-hayyât, Ahmed Çelebi b. Abdüllatif, Mustafa Çelebi b. Müstedam.</p>          <br><a title="Önceki sayfa" style="text-decoration:none" href="./ayrmetin.php?idno=2707"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2709"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b329"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o550"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>