﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 337<br>Hüküm no: 311<br>Orijinal metin no: [79a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali isimli şahsın köle olmadığını ispat ettiği</b><br><br>İşbu çatık kara kaşlı uzun boylu elâ gözlü dudağının sağ tarafında eser-i cerhi olan bâ‘isü hâze’l-vesîka Ali nâm kimesne mahmiye-i İstanbul’da meclis-i şer‘-i hatîrde Anadolu kazâsından olup bundan akdem vefât eden İbrahim Efendi b. Abdullah’ın veresesinden sulbiye sagīre kızı Şerîfe’nin tesv[iye-i] umûruna kıbel-i şer‘den mansûb vasîsi olup bi’l-vesâye kendüye rık olmak üzere vâzı‘ü’l-yed olan İsmail Efendi b. Abdullah nâm kimesne mahzarında üzerine da‘vâ ve takrîr-i kelâm edip ben vilâyet-i Anadolu’da Amasya kazâsına tâbi‘ Kavaklı nâm karye ahâlîsinden olup hürrü’l-asl olan Yazıcıoğlu demekle ma‘rûf Ahmed nâm kimesnenin firâşından hâsıl ve hürretü’l-asl olan zevcesi Âişe bt. Abdullah’dan mütevellid olup bana ve ebeveynime kat‘â rık târî olmuş değil iken vasiyy-i mezbûr İsmail Efendi tereke-i müteveffâ-yı mezbûrdan rık olmak üzere bi’l-vesâye vaz‘-ı yed eder, hâlâ vasiyy-i mezbûra suâl olunup benden kasr-ı yedine tenbîh ve sebîlim tahliye olunmak matlûbumdur dedikde gıbbe’s-suâl vasiyy-i mezbûr İsmail Efendi cevâbında mevsûf-ı mezbûr Ali’ye rık üzere bi’l-vesâye vaz‘-ı yedini ikrâr lâkin ber-vech-i muharrer hürriyetini bi’l-külliye inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-i Müslimînden kasaba-i Amasya’dan mahmiye-i mezbûrede Alipaşa-i atik mahâllesinde sâkin Hızır Efendi b. Veliyüddin ve Sultân Bâyezid kurbünde sâkin Hasan Çelebi b. Hüseyin ve Ayasofya-i kebîr kurbünde sâkin Seyyid Abdullah Çelebi b. Seyyid Mehmed nâm kimesneler li-ecli’ş-şehâde meclis-i şer‘e hâzirûn olup istişhâd olunduklarında fi’l-vâki‘ işbu müdde‘î-i mezbûr Ali zikr olunan Amasya’da Kavaklı nâm karye ahâlîsinden hürrü’l-asl olan Yazıcıoğlu demekle ma‘rûf Ahmed nâm kimesnenin firâşından hâsıl ve hürretü’l-asl olan zevcesi Âişe bt. Abdullah’dan mütevellid sulbî oğludur, bu vech üzere müdde‘î-i mezbûrun hürrü’l-asl olduğuna şâhidleriz, şehâdet dahi ederiz deyü her biri edâ-yı şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm mezbûr Ali’den kasr-ı yedine tenbîh olunup mâ-vaka‘a bi’t-taleb ketb olundu.<br><br>Fi’l-yevmi’l-hâdi ve’l-ışrîn min-şehri Rebî‘ülâhir sene 1116.<br><br>Şuhûdü’l-hâl: el-Hâc Mehmed Efendi kâtib, Ömer Efendi kâtib, Emin Mehmed Efendi kâtib, Veliyüddin Efendi kâtib, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=41840"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41842"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b337"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o614"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>