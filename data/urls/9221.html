﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Balat Mahkemesi 2 Numaralı Sicil (H. 970 - 971 / M. 1563)<br>cilt: 11,&nbsp;sayfa: 182<br>Hüküm no: 248<br>Orijinal metin no: [46b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed oğlu Süleyman Şah Bey’in eşi Mihrihan Hatun’a mehir hakkı için bazı emlâk ve arazinin tasarruf hakkının verilmesi</b><br><br>Oldur ki, merhûm Süleyman Şah Bey b. el-merhûm Mehmed Bey’in oğulları umdetü’l-emâsil ve’l-akrân Mehmed Bey ve Ali Bey ve Arif Bey nâm kimesneler ve merhûm-ı mezbûrun sulbiye kızı Neslihan hâtun kıbelinden husûs-ı âtîye Cevher Ağa b. Abdullah ve Keyvan Bey b. Abdullah nâm kimesneler şehâdetleriyle vekâleti sâbit olan fahrü’l-a‘yân Ahmed Bey b. Abdurrahman nâm zevât meclis-i şer‘-i şerîfe hâzırûn olup merhûm-ı mezbûrun zevcesi ve mezbûrûn Mehmed Bey ve Ali Bey ve Arif Bey’in ve Neslihan Hâtun’un vâlidesi olan fahrü’l-muhadderât Mihrihan Hâtun bt. Ahmed Bey kıbelinden husûs-ı âtîye şâhidin-i merkūmîn şehâdetleriyle vekâleti sâbit olan Mevlânâ Tâceddin b. Ramazan nâm kimesne mahzarında merkūmun Mehmed Bey ve Ali Bey ve Arif Bey asâleten ve merkūm Ahmed Beyin müvekkile-i merkūmesi kıbelinden vekâleten ikrâr ve itirâf edip bundan akdem mezbûr Süleyman Şah Bey fevt oldukda mezbûre zevcesi Mihrihan Hâtun’a mehr-i müeccel üç bin akçe deyni olup hâlâ sâlifü’z-zikr üç bin altın deyne tuta merhûm-ı mezbûr Süleyman Şah Bey’in muhallefâtından kasaba-i Narda’da vâki‘ olup dört tarafında tarîk-i âm ile mahdûd olan sarayını ve kasaba-i mezbûrede vâki‘ olup iki tarafdan tarîk-i âm ve bir tarafdan merhûm Fâik Paşa câmi‘i ve medresesi ile ve bir tarafdan dere ile mahdûd olan bahçe içinde olan evleri ve ahırları ve eşcâr-ı müsmiresi ve gayr-i müsmiresi ile ve kasaba-i merkūmede vâki‘ olup dört tarafdan tarîk-i âm ile mahdûd bir köhne saray içinde olan cemî‘ müştemilâtı ile ve kasaba-i mezbûre kazâsında Ayanikola demekle ma‘rûf tahdîdden ganî olan çayırların ve tarlaların hakk-ı tasarrufların ve kazâ-i mezbûr tevâbi‘inden Salavere demekle ma‘rûf olup sâhibine intimâ ile ma‘rûf ve meşhûr olmağın tahdîd ve ta‘yînden ganî olan çiftliği içinde olan damı ile ve sâir âlât-ı zirâ‘at ve hırâseti ve davarları ve kısrakları ile ve bi’l-cümle mezbûr zikr olunan çiftlikde temlîk ve temellüke kābil olanın cem‘îsini ve merkūm çiftliğe tâbi‘ olan tarlaların ve çayırların ve koruların ve ormanların hakk-ı tasarruflarını ve kazâ-i mezbûr tevâbi‘inden Garamençe nâm mevzi‘de olup sâhibine intisâbla meşhûr olmağın tahdîdden ganî olan yirmi dönüm bağı ve kasaba-i mezbûre suyu geçidinde olan mülk gemiyi ve gemi bağlanacak yerin hakk-ı tasarrufun ve bunlardan mâ‘adâ Karlıili sancağında Ayamavra kadılığında vâki‘ olup sâhibine intimâ’la ma‘rûf olmağın tahdîdden müstağnî olan iki göz köhne değirmenleri ve mezbûr değirmenler kurbunda bir kıt‘a çayırın hakk-ı tasarrufun cemî‘ tevâbi‘ ve levâhıkları ile ve âmme-i menâfi‘ ve mürâfıkları ile mezbûre Mihrihan Hâtun’a verdik ol dahi deyn-i mezbûra tuta zikr olunan eşyâyı kabûl eyledi dediklerinde mukırrûn-ı mezbûrûnu mezbûr Mevlânâ Tâceddin bi’l-muvâcehe tasdîk edicek mâ-vaka‘a bi’t-taleb kayd olundu. Derkenâr: Vokoporane nâm çiftliği içinde olan damı ile ve sâir devvâb ve esbâb harası ile zikr olunan çiftliğe tâbi‘ koruların ve çayırların ve zirâ‘ata sâlih tarlaların hakk-ı tasarrufların sah. Fî 6 Şevvâl sene 970.<br><br><br>Şuhûdü’l-hâl: Kasım Bey b. Abdullah emîr-i alay, Mustafa b. …? çavuş-ı alay, Hüseyin Bey b. Hasan, Mustafa b. Bâli, Hüseyin b. Abdullah, Hüseyin Bey b. Abdullah ve gayruhüm</p>          <br><a title="Önceki sayfa" style="text-decoration:none" href="./ayrmetin.php?idno=9220"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=9222"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=blt002&bsm=blt002b182"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=blt002&bsm=blt002o400"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>