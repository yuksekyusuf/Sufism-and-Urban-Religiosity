﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 177<br>Hüküm no: 185<br>Orijinal metin no: [29a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Emetullah bt. İdris’in çiftlik ve tarlalarını Mehmed Çavuş b. Mustafa’ya sattığı </b><br><br>Mahmiye-i İstanbul’da merhûm Mahmud Paşa câmi‘-i şerîfi kurbunda vâki‘ merhûm-ı mezbûrun hucurâtından birinde sâkine olan Emetullah bt. İdris Ağa nâm hâtun tarafından husûs-ı âti’l-beyânı ikrâra vekîl olup hasm-ı câhid mahzarında mezbûreyi ma‘rifet-i şer‘iyye ile ârifân İbrahim Efendi b. Mehmed ve Mehmed Halîfe b. Ömer şehâdetleri ile şer‘an vekâleti sâbite olan ammisi İsa Bey b. Abdülkerim mahfil-i kazâda işbu râfi‘ü’l-kitâb Mehmed Çavuş b. Mustafa mahzarında bi’l-vekâle ikrâr-ı tâm ve takrîr-i kelâm edip müvekkile-i mezbûre Havâss-ı Aliyye kazâsı müzâfâtından Küçükçekmece nâhiyesine tâbi‘ Kara Ahmedli nâm karyede vâki‘ iki tarafı İsmihan Hâtun mülkü ve bir tarafı Mehmed Bey b. Hüseyin mülkü ve bir tarafı tarîk-i âm ile mahdûd iki bâb tahtânî beyti ve ahırı ve sundurmayı ve eşcâr-ı müsmire-i mütenevvi‘ayı hâviye cüneyneyi müştemil çiftlik ta‘bîr olunur mülk menzilini, cümle tevâbi‘ ve levâhıkı ile mezbûr Mehmed Çavuş’a tarafeynden îcâb ve kabûlü hâvî bey‘-i bâtt-ı sahîh-i şer‘i ile altı bin nakd-i râyic fi’l-vakt fıddî akçeye bey‘ ve teslîm edip ol dahi vech-i meşrûh üzre iştirâ ve tesellüm eyledikden sonra yine çiftlik-i mezbûr kurbunda mevâzi‘-i adîdede vâki‘ inde’l-ahâlî ve’l-cîrân her biri ma‘lûmü’l-hudûd olan tahmînen on müd tohum istî‘âb eder tarlalarının dahi hakk-ı tasarruflarını sâhib-i arz ma‘rifetiyle merkūm Mehmed Çavuş’a üç bin altı yüz mezbûrü’n-na‘t akçe mukābelesinde tefvîz edip ol dahi tefevvuz ve kabûl eyledikden sonra mukābele-i tefvîzde olan meblağ-ı merkūm üç bin altı yüz akçe ile menzil-i mezbûrun semeni olan altı bin akçe ki cem‘an dokuz bin altı yüz akçeyi yedinden bi’t-tamâm ve’l-kemâl ahz ve kabz eyledi ba‘de’l-yevm çiftlik-i mezbûrda müvekkile-i mezbûrenin alâka ve medhali kalmayıp mezbûr Mehmed Çavuş’un mülk-i müşterâsı ve zikr olan tarlalar dâhil-i taht-ı tasarrufu olmuşdur dedikde vekîl-i mezbûrun vech-i muharrer üzre cârî olan ikrârını el-mukarru lehü’l-merkūm Mehmed Çavuş bi’l-vekâle vicâhen ve şifâhen tasdîk ve tahkīk etmeğin mâ hüve’l-vâki‘ gıbbe’t-taleb ketb olundu. Fi’l-yevmi’s-sâlis aşer min Şa‘bâni’l-mu‘azzam li sene seb‘a ve erba‘în ve elf.<br><br><br>Şuhûdü’l-hâl: Ramazan Efendi b. Mehmed el-İmâm, Receb Efendi b. Mustafa el-Müezzin, Hasan Bey b. Memi, Hasan Beşe b. Ömer, Mustafa Beşe b. Sefer, Mehmed Çavuş b. Mustafa, Hasan b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=13602"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13604"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b177"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o527"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>