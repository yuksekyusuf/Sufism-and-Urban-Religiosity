﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 357<br>Hüküm no: 404<br>Orijinal metin no: [36a-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kadı Sadi vakfına ait harabe fırının yeniden inşâsı keşfi</b><br><br>Keşf-i fırın Mahmiye-i İstanbul’da el-Hâc Muhyiddin mahallesi sükkânından Mehmed b. Musa meclis-i şer‘-i hatîrde takrîr-i kelâm ve bast-ı merâm edip mahalle-i mezbûrede vâki‘ merhûm Kadı Sadi vakfından olup vakf-ı mezbûra intimâ ile tahdîd ve tavsîfden müstağnî Hamal oğlu Fırını demekle ma‘rûf fırın yıkılıp harâb olmağla kimesne tâlib olmamağla nice zamân hâlî ve mu‘attal kalmış idi hâlâ vakf-ı mezbûr mütevellîsi olan işbu İbrahim Çelebi b. Abdullah ücreteyn-i ma‘lûmeteyn ile zikr olunan harâbe fırını bana îcâr ve teslîm eyleyip mu‘accelesine mahsûb olmak üzre müceddeden binâya izin vermişdir. Cânib-i şer‘den üzerine varılıp vakf-ı mezbûrun nukzu tahmîn-i sahîh ile tahmîn olunmak matlûbumdur dedikde savb-ı şer‘den Mevlânâ Abdülbâkī Efendi ile Hâssa mi‘mârlarından Ali Beşe b. Abdullah irsâl olunup anlar dahi zikr olunan fırın üzerine varıp zeyl-i kitâbda muharrerü’l-esâmî olan müslimîn ile keşf ve nazar ve mi‘mâr-ı mezbûr mütevellî-i mersûm muvâcehesinde mesâha eyledikde tûlen ve kadden bi hesâb-ı şatrancî iki yüz yetmiş beş zirâ‘ taş duvarın beher zirâ‘ı yirmişer akçeden beş bin beş yüz akçe ve tûlen ve arzen bi hesâb-ı şatrancî altı yüz altmış beş zirâ‘ sakfın her zirâ‘ı yirmi beşer akçeden on altı bin altı yüz yirmi beş akçe ve tahta perde yedi yüz akçe ve İznikmid direği yirmi dört aded kırkar akçeden dokuz yüz altmış akçe ve sekiz aded yama direği iki yüz kırk akçe ve elli zirâ‘ tahta döşemesinin her zirâ‘ı beş akçeden iki yüz elli ve iki çarh dört bin akçe ve bir fırın iki bin beş yüz akçe, cem‘an otuz bin yedi yüz yetmiş beş akçeye mi‘mâr-ı mezbûr ve zeyl-i rakīmde muharrerü’l-esâmî olan müslimîn tahmîn-i sahîh ile tahmîn ve ittifâk ettiklerini Mevlânâ-yı mezbûr mahallinde tahrîr, ba‘dehû Ömer Çelebi ile meclis-i şer‘a gelip ihbâr ve tahkīk eylediklerinde vâki‘ü’l-hâl bi’t-taleb ketb olundu. Fi’l-yevmi’s-sâmin aşer min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mehmed Efendi b. Yusuf el-İmâm, Mahmud b. Perviz, Receb b. İbrahim, Abdülkerim Beşe b. Habîb, Mehmed Beşe b. Mahmud, Mehmed b. Mehmed, Rıdvan b. Abdullah, Mustafa Çelebi b. Süleyman, Mustafa b. Resûl el-İmâm.</p>          <br><a title="Önceki sayfa" style="text-decoration:none" href="./ayrmetin.php?idno=26412"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26414"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b357"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1082"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>