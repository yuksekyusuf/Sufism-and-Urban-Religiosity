﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 366<br>Hüküm no: 340<br>Orijinal metin no: [75b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Halil Ağa b. Mehmed’in kendisiyle oğluna miras kalan eve el koydukları iddiasıyla Gülgûn bt. Abdullah ve Belkıs bt. Abdullah adlı azatlı cariyelere açtığı davanın reddedildiği</b><br><br>Mahmiye-i İstanbul’da Debbağzâde Mahallesi’nde sâkine iken bundan akdem vefât eden Sâliha Hatun bt. Abdullah’ın verâseti zevc-i metrûkü Hasan Ağa [b.] Aydın’a ve sadriye kebîre kızı Rukiye’ye münhasıra olup ba‘dehâ mezbûre Rukiye dahi vefât edip verâseti babası mezbûr Hasan Ağa’ya ve zevc-i metrûkü Halil Ağa b. Mehmed’e ve sadrî sagīr oğlu Mehmed’e münhasıra olduğu şer‘an sâbit ve zâhir oldukdan sonra sagīr-i mezbûrun babası ve kıbel-i şer‘den mansûb vasîsi olan mezbûr Halil Ağa meclis-i şer‘-i hatîr-i lâzımü’t-tevkīrde müteveffât-ı mezbûre Sâliha’nın câriye-i mu‘tekaları olup menzil-i âti’l-beyâna vâzı‘ateyi’l-yed olan işbu bâ‘isü’l-kitâb Gülgûn bt. Abdullah ve Belkıs bt. Abdullah nâm hatunlar mahzarlarında üzerlerine asâleten ve vesâyeten da‘vâ ve takrîr-i kelâm edip müteveffât-ı mezbûre Sâliha Hatun mahalle-i mezbûrede vâki‘ bir tarafdan ba‘zan merhûm Zeyrekzâde Efendi vakfı ve ba‘zan Ahmed Ağa ve Mehmed Ağa ve bir tarafdan mahalle-i mezbûre imâmına meşrût vakıf menzil ve iki tarafdan tarîk-ı âm ile mahdûd olup dâhiliyede fevkānî iki bâb oda ve bir sofa ve bir matbah ve tahtında bir bâb oda ve bir sofa ve bi’r-i mâ ve bir (...) ve kenîf ve mahtabı ve hâriciyede fevkānî iki bâb oda ve tahtında bir ahır ve kenîfi müştemil olan mülk menzilini maraz-ı mevtinde zevci mezbûr Hasan Ağa’ya cümle tevâbi‘iyle yedi yüz esedî guruşa bey‘ ve teslîm mezbûr Hasan Ağa dahi ba‘de’l-iştirâ ve’t-takābuz menzil-i mezbûrun semeni olan meblağ-ı mezbûr yedi yüz esedî guruşu mezbûre Sâliha Hatun zevci mezbûr Hasan Ağa’ya cihet-i karzdan zimmetinde deyni olan yedi yüz esedî guruşa takās ol dahi mukāssa ve kabûl etmekle bey‘-ı mezbûr mezbûre Sâliha Hatun’un maraz-ı mevtinde olmağla sahîh olmayıp menzil-i mahdûd-ı mezbûreyi ber-vech-i muharrer bi’l-irsi’ş-şer‘î benim ile oğlum sagīr-i mezbûra intikāl etmeğin mezbûretân Gülgûn ve Belkıs hâlâ menzil-i mezbûra bi-gayr-ı hakkın vaz‘-ı [yed] edip ve tasarruf ederler suâl olunup kasr-ı yedlerine ve bana teslîme tenbîh olunmak matlûbumdur dedikde gıbbe’s-suâl mezbûretân Gülgûn ve Belkıs cevâblarında seyyidemiz müteveffât-ı mezbûre Sâliha Hatun hâl-i hayatında ve kemâl-i akl ve sıhhatinde bin seksen sekiz senesi Cemâziyelâhire’sinin yirmi yedinci gününde menzil-i mahdûd-ı mezbûru zevci mezbûr Hasan Ağa’ya cümle tevâbi‘iyle ber-vech-i muharrer yedi yüz esedî guruşa bey‘ ve teslîm ol dahi ba‘de’l-iştirâ ve’t-tesellüm [meblağ-ı] mezbûr yedi yüz esedî guruşu <<hâsıl olan icâresi>> zimmetinde zevcim mezbûr Hasan Ağa’ya cihet-i karzdan deyni olan yedi yüz esedî guruşa takās mezbûr Hasan Ağa dahi mukāssa ve kabûl ve bize hüccet-i şer‘iye dahi verip menzil-i mezbûr merkūm Hasan Ağa’nın mülk-i müşterâsı oldukdan sonra mezbûr Hasan Ağa dahi menzil-i mahdûd-ı mezbûru vakf-ı sahîh ile vakfedip evvelâ süknâsını kendü nefsine ba‘dehû bize ve bizden sonra evlâdlarımıza ve evlâdlarımızdan sonra veledü’l-âhir âhara [ba‘de’l-inkırâz] menzil-i mezbûr âhara misli ile îcâr olunup hâsıl olan icâresi Medîne-i Münevvere fukarâsına irsâl oluna deyü ta‘yîn-i şurût ve tebyîn-i kuyûd [ve] teslîm ile’l-mütevellî edip bin doksan senesinde Rumeli Kādıaskeri olan fazîletli Hâmid Efendi hazretlerine vakfiye dahi tahrîr ettirdiğinden sonra mezbûr Hasan Ağa menzil-i mezbûrda nice eyyâm sâkin olup vefât etmekle ber-mûceb-i şart-ı vâkıf süknâ-yı menzil-i mezbûr ale’s-seviy bize intikāl etmekle ona binâen vaz‘-ı yed ederiz deyü def‘le mukābele edicek gıbbe’l-istintâk ve’l-inkâr mezbûretân Gülgûn ve Belkıs’dan ber-vech-i muharrer <<ale’s-seviye>> def‘-i mezbûrlarını mübeyyine beyyine taleb olundukda [udûl-i] Müslimînden olup mahalle-i mezbûre sükkânından İmâm Abdurrahman Efendi b. Zayfî ve Mehmed Çelebi b. Himmet ve Yusuf Beşe b. Abdullah nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-hakīka müteveffât-ı mezbûre Sâliha Hatun hâl-i hayatında ve kemâl-i akl ve sıhhatinde bin seksen sekiz senesi Cumâdelâhire’sinin yirmi yedinci gününde menzil-i mahdûd-ı mezbûru bizim huzûrumuzda zevcim mezbûr Hasan Ağa’ya kıymet-i şer‘îmden yedi yüz esedî guruşa bey‘ ve teslîm mezbûr Hasan Ağa dahi iştirâ ve tesellüm eylediğinden sonra menzil-i mezbûrun semeni olan meblağ-ı mezbûr yedi yüz esedî guruşu zevci mezbûr Hasan Ağa’ya cihet-i karzdan zimmetinde deyni olan yedi yüz esedî guruşa takās ol dahi mukāssa ve kabûl ve ber-vech-i muharrer yedine hüccet-i şer‘iye verip menzil-i mezbûr mezbûr Hasan Ağa’nın mülk-i müşterâsı oldukdan sonra menzil-i mezbûru mezbûr Hasan Ağa vakf-ı sahîha ile vakfedip süknâsı evvelâ kendi nefsine ba‘dehû mezbûretân Gülgûn ve Belkıs’a ale’s-seviy ve mezbûretânın evlâ[d]ına ve bunlardan sonra evlâdlarına ve evlâdlar ba‘de’l-inkırâz menzil-i mezbûr dahi misli ile îcâr olunup hâsıl olan gallesi Medîne-i Münevvere fukarâsına îsâl oluna deyü [ta‘yîn-i] şurût ve tebyîn-i kuyûd ve teslîm ile’l-mütevellî edip bin doksan senesinde Rumeli Kādıaskeri olan fazîletli Hâmid Efendi’ye vakfiye dahi tahrîr ettirdiğinden sonra mezbûr Hasan Ağa menzil-i mahdûd-ı mezbûrda nice eyyâm sâkin olup vefât etmekle süknâ-yı menzil-i mezbûr ber-vech-i şart-ı vakıf mezbûretân Gülgûn ve Belkıs’a intikāl eyledi biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûr Halil Ağa bî-vech mu‘ârazadan men‘ birle mâ-vaka‘a bi’t-taleb ketb olundu.<br><br>Fi’l-yevmi’r-râbi‘ min-Rebî‘i’l-âhir li-sene ihdâ ve tis‘în ve elf.<br><br>Şuhûdü’l-hâl: Osman Bey b. Yusuf, İmâmzâde Mustafa Efendi, Mehmed Çelebi b. Haydar, Ahmed Bey el-Muhzır, Mehmed Çelebi [b.] Bevvâb-ı Sultânî, İslam Bey el-Muhzır, Mustafa Hoca b. Abdullah el-Muhzır, el-Hâc Osman Efendi b. ( ), Hasan Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=41488"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41490"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b366"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o425"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>