﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 235<br>Hüküm no: 268<br>Orijinal metin no: [44b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Eşmiye bt. Ramazan’ın alacak davasının reddi</b><br><br>Medîne-i Ebâ Eyyûb Ensârî mahallâtından Bayezid mahallesi sâkinelerinden olup, zikri âtî şâhidler ta‘rîfleriyle mu‘arrefe olan Eşmiye bt. Ramazan b. Yusuf Dede nâm hâtun meclis-i şer‘-i şerîf-i enverde, işbu bâ‘isü’l-kitâb Hızır Efendi b. Abdurrahman mahzarında üzerine da‘vâ ve takrîr-i kelâm edip, bundan akdem vefât eden ceddim mezbûr Yusuf Dede’nin terekesinden olup, mahalle-i mezbûrede vâki‘ bir ta[raf]dan İbrahim b. Mustafa mülkü ve bir tarafdan Fâtıma Hâtun mülkü ve bir tarafdan ba‘zan dere ve ba‘zan tarîk-i hâs ile mahdûd, bir bâb tahtânî oda ve bir sofa ve cüneyne ve bi’r-i mâ’ı müştemil mülk menzil ceddim mezbûr Yusuf’un ile’l-vefât mülkü olmağla, ba‘de vefâtihî hasran bana intikāl edip mülk-i mevrûsum iken merkūm Hızır Efendi menzil-i mezbûru kendi mülkü olmak üzre otuz kıt‘a esedî guruş semen-i makbûza bana bey‘, ben dahi ber vech-i muharrer iştirâ etmiş idim. Hâlâ merkūm Hızır Efendi’ye suâl olunup, yedimde makbûzu olan meblağ-ı mezbûru bana red ve teslîme ve menzil-i mezbûrdan kasr-ı yedine tenbîh olunmak matlûbumdur dedikde, gıbbe’s-suâl merkūm Hızır Efendi cevâbında, işbu yedimde mazmûnu müsbit mübâya‘a hüccet sûreti nâtıka olduğu üzre bin seksen dokuz senesi Ramazânü’l-mübârekin beşinci gününde müdde‘iye-i mezbûre Eşmiye Hâtun’un ceddi merkūm Yusuf Dede hâl-i hayâtında ve kemâl-i sıhhatinde tasarrufâtında [olan] menzil-i mahdûd-ı mezkûru yirmi beş kıt‘a esedî guruş semen-i makbûza bana kat‘an bey‘ ve temlîk, ben dahi ber vech-i muharrer iştirâ ve temellük edip mülk-i müşterâm olmağla, müdde‘iye-i mezbûre Eşmiye Hâtun’a meblağ-ı mezbûr otuz guruşa bey‘ ve kabz-ı semen etmiş idim deyu müdde‘iye-i mezbûreyi def‘le mukābele ve mazmûnu min külli’l-vücûh takrîr-i meşrûhuna muvâfık ve târih-i mezbûr ile müverraha ve hâlâ medîne-i mezbûrede nâibü’ş-şer‘ olan Yusuf Efendi imzâsıyla mümzâ ve hatmi ile mahtûme sicill-i mahfûzdan menkūle bir kıt‘a mübâya‘a hücceti sûreti ibrâz edip, müdde‘iye-i mezbûre muvâcehesinde feth ve kırâ’at ve istintâk olundukda, mezbûre Eşmiye Hâtun mazmûn-ı hüccet-i mezkûreyi inkâr edicek, merkūm Hızır Efendi’den mazmûn-ı hüccet-i mezkûreye beyyine taleb olundukda, udûl-i ahrâr-ı ricâl-i müslimînden olup hüccet-i mezkûre zeylinde mektûbü’l-ism olan Ahmed b. Mehmed ve Hasan b. Abdullah nâm kimesneler li ecli’ş-şehâde meclis-i şer‘a hâzırân olup isre’l-istişhâd, fi’l-hakīka müdde‘iye-i mezbûre Eşmiye Hâtun’un ceddi merkūm Yusuf Dede b. Ali hâl-i hayâtında ve kemâl-i sıhhatinde menzil-i mahdûd-ı mezkûru tevâbi‘ ve levâhıkıyla bizim huzûrumuzda merkūm Hızır Efendi’ye yirmi beş esedî guruşa bey‘ ve temlîk ve kabz-ı semen edip ve merkūm Hızır Efendi dahi ber vech-i muharrer iştirâ ve temlîk ettiğinden sonra merkūm Yusuf Dede târih-i mezbûrda medîne-i mezbûrede hâkimü’ş-şer‘-i şerîf olan Mehmed Efendi b. Mustafa Efendi huzûrunda ikrâr edip, işbu mübâya‘a hüccetini tahrîr ettirmiş idi. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye ettiklerinde, ba‘de’t-ta‘dîl ve’t-tezkiye şehâdetleri makbûle olmağın, mûcebince müdde‘iye-i mezbûre Eşmiye Hâtun da‘vâ-yı mezkûresiyle bî-vech mu‘ârazadan men‘ olunup, mâ hüve’l-vâki‘ bi’t-taleb ketb ve imlâ olundu. Fi’l-yevmi’s-sânî aşer min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: Halil Bey b. İbrahim, el-Hâc Musa b. İbrahim, Perver Bey b. Abdullah, Hasan Çavuş b. Mustafa, Ali Efendi b. Sun‘ullah, Mustafa b. Şaban, İbrahim Çelebi b. Ahmed, Abdurrahim Efendi b. Hüseyin Efendi, Yahya Çelebi b. Şaban, Abdurrahman b. el-Hâc Veli, Ali Efendi b. Sunullah ve gayruhüm mine’l-hâ[zırî]n.</p>          <br><a title="Önceki sayfa" style="text-decoration:none" href="./ayrmetin.php?idno=4008"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4010"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b235"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o493"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>