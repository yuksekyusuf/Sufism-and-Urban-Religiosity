﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 126<br>Hüküm no: 116<br>Orijinal metin no: [22b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Mustafa’nın mülk menzilinin Ömer b. Osman’a satılması</b><br><br>Medîne-i Ebâ Eyyûb el-Ensârî -dâme fî rıdvâni’l-Bârî- mahallâtından Serv mahallesi sükkânından Mehmed b. Mustafa nâm kimesne meclis-i şer‘-i şerîf-i enverde işbu râfi‘ü’l-kitâb Ömer b. Osman nâm kimesne [ma]hzarında bi tav‘ihî ikrâr ve i‘tirâf edip emlâkimden olup mahalle-i mezbûrede vâki‘ bir tarafdan Yakub Beşe b. Abdullah mülkü ve bir tarafdan Pîr Ahmed nâm kimesne mülkü ve bir tarafdan mekābir-i müslimîn ve bir tarafdan tarîk-i âm ile mahdûd bir bâb fevkānî ve bir [bâb] tahtânî odaları ve bir sofayı ve bir su kuyusunu ve hadîka-i zât-ı eşcâr-ı müsmire ve gayr-ı müsmireyi ve kenîfi müştemil olan mülk menzilimi cümle tevâbi‘iyle mezbûr Ömer’e yedi bin beş yüz cedîd akçeye tarafeynden îcâb [ve] kabûlü hâvî bey‘-i bâtt-ı kat‘î [ile] bey‘ ve teslîm ol dahi vech-i mübeyyen üzre iştirâ ve tesellüm ve kabz ve kabûl eyledikden sonra semeni olan meblağ-ı mezbûr yedi bin beş yüz akçeyi merkūm Ömer yedinden tamâmen ahz ü kabz eyledim ba‘de’l-yevm menzi[l-i] mezkûr mezbûr Ömer’in mülk-i müşterâsıdır ve hakk-ı sırfı olmuşdur keyfemâ yeşâ ve yehtâr mutasarrıf olsun dedikde gıbbe’t-tasdîki’ş-şer‘iyyi’l-vicâhî mâ hüve’l-vâki‘ bi’l-ibtigā ketb olundu. Fi’l-yevmi’l-hâmis aşer min Şevvâli’l-mükerrem li sene hamsin ve sittîn ve elf.<br><br><br>Şuhûdü’l-hâl: Mustafa Halîfe el-İmâm, Himmet Beşe b. Mehmed, Mustafa Beşe b. Kurd, diğer Mustafa b. Yusuf, Hasan Beşe b. Abdullah ed-dellâl, Abdullah Beşe b. İskender, Hüseyin Çelebi b. Ali</p>          <br><a title="Önceki sayfa" style="text-decoration:none" href="./ayrmetin.php?idno=14456"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14458"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o355"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>