﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 153<br>Hüküm no: 113<br>Orijinal metin no: [30a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Basra muhafazasında olan Hüseyin Paşa’nın vefat eden başbakikulu Mehmed Efendi’nin varisleriyle olan alacak davasında sulh olduğu</b><br><br>Hâlâ Basra muhâfazasına me’mûr olan düstûr-ı zî-şân vezîr-i Âsaf-nişân Hüseyin Paşa hazretleri tarafından husûs-ı âti’l-beyâna vekîl olduğu Mustafa Ağa b. Abdullah ve el-Hâc Mustafa b. Sefer şehâdetleriyle şer‘an sâbit olan hâlâ kapı kethudâsı fahrü’l-akrân İbrahim Ağa b. Hüseyin meclis-i şer‘-i hatîrde mahmiye-i İstanbul’da Kabasakal Mahallesi ahâlîsinden olup bundan akdem sefer-i hümâyûnda başbâkīkulu iken vefât eden Mehmed Efendi b. İbrahim’in verâseti zevce-i metrûkesi Âişe bt. Abdullah ile sulbî sagīr oğulları Mehmed Ağa ve Mustafa Ağa ve İbrahim Ağa’ya ve sulbiye sagīre kızı Berre’ye münhasıra olduğu şer‘an zâhir ve mütebeyyin oldukdan sonra sıgār-ı mezbûrûnun kıbel-i şer‘den mansûb vasîleri olup hayatında hazînedârı olan fahrü’l-eşbâh el-Hâc Hüseyin Ağa b. Mehmed mahzarında bi’l-vekâle ikrâr ve takrîr-i kelâm edip müvekkil-i müşârün-ileyh Hüseyin Paşa hazretlerinin seksen dört ve seksen beş senelerinde Bağdad muhâfazasında iken müteveffâ-yı mezbûr Mehmed Efendi hayatında kapı kethudâsı olmağla paşa-yı müşârün-ileyhin mesârif-i mühimmelerine bin seksen beş senesine mahsûb olmak üzre harc eylediği bâkī yüz on kîseyi ahz ü kabza ve kendüye îsâle mezbûr Hüseyin Ağa’yı tarafından vekîl ve irsâl eyledikden sonra mezbûr Hüseyin Ağa dahi ba‘de’l-kabûl vardıkda müvekkil-i müşârün-ileyh hazretleri zikrolunan yüz on kîseyi mezbûr Hüseyin Ağa’ya def‘ ve teslîm ol dahi ba‘de’l-ahz ve’t-tesellüm sâlifü’z-zikr kîseleri müteveffâ-yı mezbûr Mehmed Efendi vefât etmekle eytâmının vasîsi Receb ve nâzırları Süleyman Ağa’ya teslîm edip lâkin müteveffâ-yı mezbûr Mehmed Efendi sene-i mezbûre masrafına ancak doksan kîse harc edip ziyâde yirmi kîsesini müvekkil-i müşârün-ileyhin mesârifine sarf etmemişidi deyü sâlifü’z-zikr yirmi kîseyi vasîyy-i mezbûrdan bi’l-vekâle taleb eylediğimde beynimizde nizâ‘-ı küllî vâki‘ olmağın müdde‘âyı isbât mukarrer olup ve sıgār-ı mezbûrûn haklarında sulh bir vechile enfa‘ ve ahrâ olmağla muslihûn tavassut edip da‘vâ-yı mezbûreden vasîyy-i mezbûr ile üç bin yüz kırk guruş üzerine inşâ-i akd-i sulh eylediklerinde ben-dahi sulh-i mezbûru kabûl ve bedel-i sulh olan meblağ-ı mezbûr üç bin yüz kırk esedî guruşu vasîyy-i mezbûr el-Hâc Hüseyin Ağa yedinden vekâletim hasebiyle işbu meclis-i şer‘de tamamen ahz ü kabz edip müteveffâ-yı mezbûr Mehmed Efendi iki sene de kapı kethudâsı olmağla cümle îrâd ve mesârifine müte‘allika kalîl ü kesîr ve celîl ü hakīr âmme-i de‘âvî ve mutâlebât ve eymân [ve] muhâsamâtdan verese-i müteveffâ-yı mezbûrun zimmetlerini ve zikrolunan yüz on kîseden mâ‘adâ bir def‘a dahi vasîyy-i mezbûr el-Hâc Hüseyin Ağa seksen kîse getirip müvekkil-i müşârün-ileyh hazretlerine teslîm olunmağla meblağayn-ı mezbûreyn ve sâir ücretine müte‘allika cemî‘ de‘âvî ve mutâlebât ve eymân [ve] muhâsamâtdan vasîyy-i mezbûr el-Hâc Hüseyin Ağa’nın dahi zimmetini ibrâ-i âmm-ı kātı‘u’n-nizâ‘ ve râfi‘u’l-hisâm ile ibrâ ve ıskāt eyledim dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâmis aşer min-Muharremi’l-harâm li-sene ihdâ ve tis‘în ve elf.<br><br>Şuhûdü’l-hâl: Umdetü’l-müderrisîni’l-kirâm Cevherîzâde Mehmed Efendi, Yusuf Efendi b. Mehmed tâbi‘-i Kethudâ-yı Vâlide Sultân, Mehmed Efendi b. Mehmed, Hüseyin Çelebi b. el-müezzin ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=41261"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41263"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b153"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o471"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>