﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 49<br>Hüküm no: 4<br>Orijinal metin no: [1b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Arslan ile Ahmed’in ninelerinden intikal eden evden ölen babaları Mehmed’in hissesi hakkında amcaları Hüseyin Beşe ile olan davalarında sulh oldukları</b><br><br>Medîne-i Hazret-i Ebâ Eyyûb el-Ensârî -aleyhi rahmetü’l-Bârî- mahallâtından Evlice Baba mahallesi sâkinlerinden Arslan ve Ahmed ibney Mehmed nâm kimesneler meclis-i şer‘-i şerîf-i lâzımü’t-teşrîfde ammileri işbu hâmilü’l-kitâb Hüseyin Beşe b. Arslan nâm kimesne muvâcehesinde her biri ikrâr-ı tâm ve takrîr-i kelâm edip mahalle-i mezbûrede vâki‘ bir tarafdan Arslan b. Mehmed mülkü ve bir tarafdan Mumcu Mehmed Çelebi b. Mustafa mülkü ve bir tarafdan Muslu Çelebi b. Osman mülkü ve bir tarafdan tarîk-i hâs ile mahdûd ve mümtâz olan menzil ceddemiz olup babamız ile mezbûr Hüseyin Beşe’nin vâlidesi Fâtıma bt. Kasım nâm hâtundan bi hasebi’l-irsi’ş-şer‘î intikāl edip lâkin babamız menzil-i mahdûd-ı mezkûrdan hisse-i şer‘iyyesini kabz etmeden fevt olup hisse-i mezbûre bize irsen intikāl etmişdir deyû merkūm Hüseyin Beşe’den taleb ve da‘vâ ol dahi inkâr ile cevâb vermekle beynimizde münâza‘ât-ı kesîre cereyânından sonra vesâtat-i muslihîn ile hisse-i mezbûre da‘vâsından bizi on altı kıt‘a riyâlî guruş-ı kebîr üzerine sulh eylediklerinde ben dahi sulh-ı mezbûru kabûl ve bedel-i sulh-ı mezbûru mersûm Hüseyin Beşe yedinden tamâmen ahz ü kabz edip husûs-ı mezbûra müte‘allik cemî‘ da‘vâdan zimmetini ibrâ ve iskāt eyledik min ba‘d da‘vâ ve nizâ‘ımız yokdur sudûr dahi ederse lede’l-hükkâmi’l-kirâm istimâ‘ olunmaya dedikde gıbbe’t-tasdîki’ş-şer‘iyyi’l-vicâhî mâ hüve’l-vâki‘ bi’l-ibtigā ketb olundu. Fi’l-yevmi’s-sânî ve’l-ışrîn min şehri Recebi’l-ferd li sene hamsin ve sittîn ve elf.<br><br><br>Şuhûdü’l-hâl: Şaban Bey b. Mustafa, Nasuh Beşe b. Mehmed, Mehmed Çelebi b. Mustafa, Ebûbekir Beşe b. Ali, Mahmud Beşe b. Ali, el-Hâc Mehmed b. Zülfikar, Ömer Beşe b. Osman, Ali Beşe b. Ebîbekir ve gayruhüm</p>          <br><a title="Önceki sayfa" style="text-decoration:none" href="./ayrmetin.php?idno=14344"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14346"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b049"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o376"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>