﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 235<br>Hüküm no: 215<br>Orijinal metin no: [46a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kayseri’ye tâbi Isbıdın köyündeki Marat v. Bedros’a teslim ve borcunu ödemesi için Acer v. Kovan’a tenbihte bulunulduğu</b><br><br>Vilâyet-i Anadolu’da vâki‘ medîne-i Kayseriye kazâsına tâbi‘-i Isbıdın nâm karye ahâlîsinden olup mahsûse-i Galata kazâsına tâbi‘ Ortaköy nâm karyede müsâfiren sâkin bâ‘isü hâze’s-sifr Marat v. Bedros nâm zimmî meclis-i şer‘-i hatîr-i lâzımü’t-tevkīrde yine karye-i mezbûre ahâlîsinden olup mahmiye-i İstanbul’da müsâfiren mütemekkin Acer v. Kovan nâm zimmî muvâcehesinde üzerine da‘vâ ve takrîr-i kelâm edip karye-i mezbûre sınırı dâhilinde vâki‘ etrâf-ı erba‘adan el-Hâc Süleyman ve Agop ve mesfûr Acer bağları ve tarîk-i âm ile mahdûd Yukarı bağ tâ‘bir olunur ma‘lûmü’l-mikdâr kürûmu mülk bağım ile yine karye-i mezbûre sınırı dâhilinde vâki‘ etrâf-ı erba‘adan Panos nâm zimmî bağı ve mâ-i cârî ve cebel ve Ebil virânesi ile mahdûd kezâlik kürûmu mülk ma‘lûmü’l-mikdâr bağımın kürûm-ı memlûkelerini bin yüz otuz sekiz senesi Zilhicceti’ş-şerîfesi evâhirinde mezbûr Acer zimmî yüz altmış guruş semen-i medfû‘ ve makbûza vefâen bey‘ ve mahallinde zabt ve tasarrufa taslît eylediğimde ol dahi ber-vech-i muharrer iştirâ ve kabûl ve mahallinde zabt eyledikden sonra mârru’z-zikr bağları mesfûr Acer zimmîden bin yüz kırk iki sene[si] şehr-i Rebî‘ülevveli gurresinde Mahmiye-i İstanbul’da Mahmud Paşa Mahkemesi’nde nâibü’ş-şer‘ olan Nedim Ahmed Efendi b. Mehmed huzûrunda ba‘de’d-da‘vâ ve’l-münâza‘a vesâtet-i muslihûn ile da‘vâ-yı mezbûremden fâriğ olup Yukarı bağ tâ‘bir olunan ancak bir kıt‘a bağ-ı mezbûre ve menâfi‘ine müte‘allika da‘vâdan mesfûr Acer’i ibrâ ve iskāt eylediğimde mesfûr [46b] Acer dahi ber-vech-i meşrûh makbûzum olan meblağ-ı mezbûr yüz altmış guruşu târih-i mezbûrdan altı ay tamamına değin kendiye edâ ve teslîm etmek üzere bi’t-taleb beni te’cîl ve zikr olunan bir kıt‘a Aşağı bağ tâ‘bir olunan bağı bana teslîme ta‘ahhüd etmekle ben dahi ber-vech-i meşrûh kabûl ve ecl-i merkūm hulûlünde bağ-ı mezbûru edâya ta‘ahhüd etmişidim hâlâ ecl-i mezkûr hulûl etmekle meblağ-ı mezbûru kendiye edâ ve teslîm ve bağ-ı mezbûru geri taleb eylediğimde mesfûr Acer zimmî meblağ-ı mezbûru ahz ve bağ-ı merkūmu bana teslîmden imtinâ‘ eder suâl olunup meblağ-ı mezbûru ahza ve zikrolunan tahdîd ve tavsîf olunan bir kıt‘a Aşağıbağ’dan kasr-ı yed ve mahallinde bana teslîme tenbîh olunmak murâdımdır dedikde gıbbe’s-suâl mesfûr Acer zimmî cevâbında fi’l-hakīka kaziyye bi’l-cümle müdde‘î-i mesfûrun takrîr-i meşrûhu üzere olduğunu ikrâr u i‘tirâf etmeğin mûcebince meblağ-ı mezbûr yüz altmış guruşu ba‘de’l-ahz mârru’z-zikr Aşağı bağ tâ‘bir olunan bir kıt‘a bağ-ı mezbûrdan kasr-ı yed etmek üzere mesfûr Acer zimmîye tenbîh-birle mâ-hüve’l-vâki‘ bi’t-taleb ketb olundu.<br><br>Fî 6 Cumâdelâhire sene [1]143.<br><br>Şuhûdü’l-hâl: Ali b. el-Hâc Veli, diğer Ali b. İsmail, Ömer b. Seyfi, Mehmed b. Abdullah, İsmail b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=5138"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5140"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b235"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o719"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>