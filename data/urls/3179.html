﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 233<br>Hüküm no: 235<br>Orijinal metin no: [32b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Veli Ağa’nın vârislerinin Hacı Hüseyin Ağa b. Ramazan’da alacağı kalmadığı</b><br><br>Husûs-ı âti’l-beyânı mahallinde ketb ve terkīm için savb-ı şer‘-i kavîmden bi’l-iltimâs irsâl olunan İmâmzâde Mehmed Efendi b. Mustafa, medîne-i Babadağı’nda zağarcıbaşı oldukdan sonra emr-i Rabbânî birle vedâ‘-ı âlem-i fânî edip verâseti zevce-i menkûha-i metrûkesi umdetü’l-muhadderât Râbia Hanım ile sulbî kebîr oğlu Süleyman Ağa ve sulbiye kebîre kızı Fâtıma Hanım’a münhasıra olan merhûm Veli Ağa’nın mahmiye-i İstanbul’da Ali Paşa-yı Atîk mahallesinde Zincirlikapı nâm mahalde vâki‘ menziline varıp zeyl-i kitâbda mektûbü’l-esâmî müslimîn huzûrlarında akd-i meclis-i şer‘-i Nebevî ettikde mezbûre Râbia Hanım zâtını ma‘rifet-i şer‘iyye ile ârifân olan fazîletlü Hâmid Efendi hazretleri kethüdâları Mehmed Ağa ile Lütfullah Çelebi b. Mehmed ta‘rîfleriyle mu‘arrefe oldukdan sonra meclis-i ma‘kūd-ı mezbûrda, işbu bâ‘isü’l-kitâb umdetü’l-eşbâh ve’l-a‘yân el-Hâc Hüseyin Ağa b. Ramazan mahzarında ikrâr-ı tâm ve takrîr-i kelâm edip zevcim mûmâ-ileyh Veli Ağa mukaddemâ hâl-i hayâtında medyûnundan hakkı mukābelesinde ahz u kabz eylediği iki bin yedi yüz elli bir vakıyye kahveyi mahmiye-i İstanbul’a geldikde kabz ve âhara bey‘ ve kabz-ı semene mezkûr el-Hâc Hüseyin Ağa’yı tarafından vekîl ettikde, ol dahi vekâlet-i mezbûreyi kabûl ve mârrü’z-zikr kahveyi kabz ve dört yüz vakıyyesini bir def‘a üç yüz otuz iki esedî guruşa ve bir def‘a bin altmış üç vakıyyesini sekiz yüz otuz dokuz guruşa ve bir def‘a bâkī bin iki yüz seksen sekiz vakıyyesini bin altmış iki guruşa ki cem‘an iki bin iki yüz otuz üç guruşa ba‘de’l-müzâyede ve inkıtâ‘i’r-rağbe âhara bey‘ ve teslîm ve kabz-ı semen eyledikden sonra merhûm-ı mezbûrun yedinde bey‘a arz olunan sagīr ve kebîr on dört tüfenk ve bir pîş-tahta ve sekiz kitâb ve sekiz kemanını dahi yüz guruşa iştirâ ve kabûl edip min haysi’l-mecmû‘ mezkûr el-Hâc Hüseyin Ağa’nın yed ve zimmetinde olan iki bin üç yüz otuz üç guruşun iki yüz yirmi yedi buçuk guruşu mârrü’z-zikr kahvenin Mudanya’dan hana gelince olan kirâ ve gümrük ve sâir mesârifine ve on guruş bohça semeni ve yetmiş guruş Ömer Efendi yetîmine olan deynine ve iki yüz elli guruşunu yine kendi emriyle evine harçlık ve on beş guruş çukadârı Mustafa’ya ve yirmi guruşu mârrü’z-zikr kahveyi getiren kimesneye harçlık verilip ve mesârif-i mezkûre kendinin dahi hayâtında makbûlü olup mâ‘adâyı kable’l-kabz vefât ettikde, hâlâ mezkûr el-Hâc Hüseyin Ağa ile muhâsebe gördüğümüzde mezbûr el-Hâc Hüseyin Ağa merhûm-ı mezbûrun bin seksen guruş deynini dâyinine emrimiz ile edâ ve yüz elli guruşunu merhûm-ı mezbûrun terekesini tahlîs için Edirne’ye gittiğimde mezbûrdan ahz edip bâkī kalan bin beş yüz on bir guruşun yüz seksen sekiz buçuk guruşu bi’l-irsi’ş-şer‘î benim hisseme isâbet etmekle meblağ-ı mezbûr yüz seksen sekiz buçuk guruşu mezbûr el-Hâc Hüseyin yedinden bi’t-tamâm ve’l-kemâl ahz u kabz edip mârrü’z-zikr kahve semeni ve eşyâ-i mezkûre bahâsından merkūm el-Hâc Hüseyin’de bir akçe ve bir habbe hakkım kalmayıp husûs-ı mezbûra ve sâire müte‘allika âmme-i de‘âvî ve muhâsebât ve eymân ve mütâlebâtdan mezbûr el-Hâc Hüseyin’i ibrâ-i âmm-ı kātı‘ü’n-nizâ‘la ibrâ ve iskāt eyledim ba‘de’l-yevm bi vechin mine’l-vücûh ve sebeben mine’l-esbâb da‘vâ ve nizâ‘ım kalmamışdır dedikde gıbbe’t-tasdîki’ş-şer‘î vâki‘ hâli mezbûr Mehmed Efendi mahallinde ketb ü tahrîr edip ba‘dehû cânib-i şer‘den ma‘an irsâl olunan Mehmed b. Ahmed ve Yusuf b. Abdullah meclis-i şer‘a gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu. Fî 14 min Receb sene [10]97.<br><br><br>Şuhûdü’l-hâl: Mehmed Efendi Kethüdâ-yı Hâmid Efendi, Hasan Efendi b. Mehmed, Mehmed Efendi b. Ahmed, el-Hâc Mehmed b. Mehmed, Hacı Hasan b. Nasuh, Ahmed Çelebi b. Mustafa, Ahmed b. Mehmed, Lütfullah Çelebi b. Mehmed, Solak Şaban Çelebi b. Ali, Ömer Efendi b. Mustafa, İbrahim Çelebi b. Süleyman, Mehmed Odabaşı b. Ali, üstâd Ali b. Abdullah, Hüseyin Çelebi b. Hasan, Mustafa b. Abdullah, Mustafa b. Abdullah, Müezzin Mehmed Çelebi ve gayruhüm. </p>          <br><a title="Önceki sayfa" style="text-decoration:none" href="./ayrmetin.php?idno=3178"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3180"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b233"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o754"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>