﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 183<br>Hüküm no: 203<br>Orijinal metin no: [42a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Haseki Ali Ağa b. Kasım Çorbacı b. Mehmed’in kaçan ve Esirci Mehmed Beşe b. İsmail’in elinde bulunan kölesi Ahmed b. Abdullah’ı geri alması</b><br><br>Sâbıkā kasaba-i İsakçı’da Dergâh-ı âlî yeniçerileri ağası olup hâlâ medîne-i Edirne’de sâkin Haseki Ali Ağa b. Kasım Çorbacı b. Mehmed tarafından husûs-ı âti’z-zikre vekîl olduğu hasm-ı şer‘î-i câhid mahzarında Ahmed Beşe b. Osman ve el-Hâc Hüseyin Beşe b. Abdullah şehâdetleriyle şer‘an sâbit sübût-ı vekâletine hükm-i şer‘î lâhık olan Süleyman Beşe b. Abdülkerim nâm kimesne meclis-i şer‘-i şerîf-i enverde Esirci tâifesinden Mehmed Beşe b. İsmail mahzarında bi’l-vekâle üzerine da‘vâ ve takrîr-i kelâm edip işbu müşâhed olunan açık kaşlı, elâ gözlü, orta boylu Rusiyyü’l-asl Ahmed b. Abdullah müvekkilim mezbûr Haseki Ali Ağa’nın müteveffâ Hüseyin Beşe nâm kimesnenin veresesinden semen-i ma‘lûme ve medfû‘a iştirâ eylediği abd-i memlûku olup bin doksan dokuz senesi şehr-i Ramazânü’l-mübârekin yirminci günü mezbûr Ahmed kasaba-i İsakçı’da müvekkilim mezbûrun yedinde ibâk etmişdi. Hâlâ mezbûr Mehmed Beşe yedinde buldum <<suâl olunup alıverilmesi matlûbumdur dedikde gıbbe’s-suâl mezbûr Mehmed Beşe yedinde buldum>> suâl olunup alıverilmesi matlûbumdur dedikde gıbbe’s-suâl Mehmed Beşe cevâbında mevsûf-ı mezbûr Ahmed’i sene-i mezbûre Zilka‘desi evâhirinda Çukurbostan kurbünde sâkin Odabaşıoğlu Mehmed Çelebi nâm kimesneden yüz on sekiz guruş semen-i medfû‘a iştirâ etmişdim deyü vaz‘-ı yedini ikrâr lâkin müvekkil-i mezbûrun ber-vech-i muharrer abd-i memlûku olup mülkünde ibâk eylediğini inkâr edicek, vekîl-i mezbûrdan müdde‘âsını mübeyyine beyyine taleb olundukda udûl-ı müslimînden mezbûrân Ahmed Beşe ve el-Hâc Hasan Beşe ile [42b] el-Hâc Osman b. Ali ve Mustafa Beşe b. Ahmed nâm kimesneler li-ecli’ş-şehâde meclis-i şer‘a hâzırûn olup isre’l-istişhâd fi’l-hakīka işbu mevsûf-ı mezbûr Ahmed müvekkil-i merkūm Haseki Ali Ağa b. Kasım Çorbacı b. Mehmed’in müteveffâ-yı mezbûr Hüseyin Beşe’nin veresesinden semen-i ma‘lûm ve medfû‘a iştirâ eylediği abd-i memlûkudur, mezbûr Ahmed sene-i mezbûre şehr-i Ramazânü’l-mübârekinin yirminci günü kasaba-i İsakçı’da müvekkili mezbûrun yedinden ibâk etmişdi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle olmağın mevkūfen alâ yemîn-i müvekkili’l-mezbûr mûcebiyle ba‘de’l-hükm ve’t-tenbîh mâ-vaka‘a bi’t-taleb ketb olundu.<br><br>Fi’l-yevmi’l-hâmis aşer mine’l-Muharremi’l-harâm li-sene mi’e ve elf.<br><br>Şuhûdü’l-hâl: Ahmed Beşe b. Mustafa, Kollukçu Mehmed Beşe b. Ali, İbrahim Çelebi b. Ahmed, Siyavuş Bey b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=28227"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28229"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b183"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o358"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>