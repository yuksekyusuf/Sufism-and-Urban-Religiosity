﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 477<br>Hüküm no: 589<br>Orijinal metin no: [53a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen yahudi Salamon v. Yako’nun mühtedî oğlu Mehmed Bey’in miras hususunda açtığı davada iddiasını ispat edemediği</b><br><br>Men‘ Medîne-i Galata’ya tâbi‘ Ortaköy’de sâkin iken mukaddemâ hâlik olan Salamon v. Yako nâm yahudinin verâseti, sulbî kebîr oğlu Yako nâm yahudi ile sulbiye kebîre kızı Nehma’ya münhasıra oldukdan sonra hâlik-i mezbûrun sulbî kebîr oğlu olup helâkinden mukaddem şeref-i İslâm ile müşerref oğlu Mehmed Bey nâm mühtedî meclis-i şer‘de zikri âtî mülk menzile vâzı‘u’l-yed olduğu şer‘an sâbit olan li ebeveyn karındaşı râfi‘ü’l-kitâb mezbûr Yako mahzarında üzerine da‘vâ edip târih-i kitâbdan kırk gün mukaddem babam mezbûr Salamon maraz-ı mevtinde mîrâsımdan mahrûm olmağla helâkimden sonra karye-i merkūmede vâki‘ bir tarafı Çalıkoğlu ba‘zan İsak yahudi mülkü ve ba‘zan hâlik-i mezbûr mülkü ve bir tarafı Haham Ilgaz oğlu bostanına ve iki tarafı tarîk-i âma müntehî mülk menzilimin nısf-ı şâyi‘i mezbûr Mehmed’in olsun deyû vasiyyet ve musırran alâ tilke’l-vasiyye hâlik olup ve malının sülüsü nısf-ı merkūma müsâ‘id olmağla menzil-i mahdûd-ı mezbûrun nısf-ı şâyi‘ini vâzı‘u’l-yed olan karındaşım mezbûr Yako’dan taleb ederim, suâl olunsun dedikde gıbbe’s-suâl mezbûr Yako cevâbında fi’l-vâki‘ zikr olunan menzil mukaddem babam hâlik-i mezbûrun mülkü olup menzil-i mezbûru hâl-i sıhhatinde bin yetmiş iki senesi Şevvâli’nin üçüncü günü bana bâtten bey‘ ü teslîm ben dahi iştirâ ve tesellüm ve def‘-i semen eylediğimden sonra hattâ bana bey‘ ü teslîm ve kabz-ı semen eylediğini huzûr-ı müslimînde ikrâr dahi etmiş idi el-hâletü hâzihî menzil-i mezbûr vech-i muharrer üzre mülk-i müşterâm olmuşdur deyû def‘ ile mukābele edicek gıbbe’l-istintâk ve’l-inkâr mezbûr Yako’dan def‘-i mezbûrunu mübeyyine beyyine taleb olundukda udûl-i müslimînden olup Yeni Bezzâzistân ahâlîsinden el-Hâc Muslu Ağa b. Şaban ve Solak Mehmed Çelebi b. Ali ve karye-i merkūme ahâlîsinden Mehmed Çelebi b. Yahya ve Ali Bey b. Abdullah nâm kimesneler li ecli’ş-şehâde meclis-i şer‘a hâzırûn olup gıbbe’l-istişhâd fi’l-vâki‘ mezbûr Salamon yahudi şehr-i mezbûrun üçüncü günü hâl-i sıhhatinde işbu hudûd ile mahdûd olan mülk menzilimi oğlum Yako’ya bey‘ u teslîm ve semenini tamâmen alıp kabz eyledim min ba‘d menzil-i mezbûr merkūm Yako’nun mülk-i müşterâsıdır deyû huzûrumuzda ikrâr eyledi biz bu husûsa şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mezbûr Mehmed Bey bî-vech mu‘ârazadan men‘ olunup mâ hüve’l-vâki‘ bi’t-taleb ketb olundu. Fi’l-yevmi’s-sâlis aşer mine’l-Muharrem li sene erba‘a ve seb‘în ve elf.<br><br><br>Şuhûdü’l-hâl: Mustafa Çavuş b. İbrahim el-Mübâşir, İbrahim Çavuş b. Abdullah, Ahmed Çelebi b. Mahmud kethüdâ-yı muhzırân, Şükür Bey el-Muhzır, Abdi Çelebi el-Muhzır, Mehmed b. Ramazan el-Muhzır, Baba Resûl el-Muhzır, Mehmed Ağa b. Hamza, Mustafa Çelebi b. Mehmed, Hamza Çelebi b. Mehmed, İbrahim Çelebi Bezzâzistânî, Ebûbekir Ağa b. Mahmud Ağa, Ahmed Çelebi Çınarzâde, Sâlih Çelebi b. Mehmed Çelebi Solak, el-Hâc Ahmed b. Abdürrezzak.</p>          <br><a title="Önceki sayfa" style="text-decoration:none" href="./ayrmetin.php?idno=26597"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26599"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b477"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1065"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>