﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 346<br>Hüküm no: 411<br>Orijinal metin no: [77b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mısır Beylerbeyi Ali Paşa’nın hazînedarı Sefer Çelebi’nin Risale Ağası Mahmud Ağa aleyhindeki alacak davasından men olunması</b><br><br>Medîne-i hazret-i Ebâ Eyyûb-i Ensârî -radiye anhu Rabbühü’l-bârî’de- ( ) mahallesi ahâlîsinden olup bundan akdem Mısır Beylerbeyisi iken vefât eden merhûm Ali Paşa’nın hazînedârı olan Sefer Çelebi b. Abdullah nâm kimesne dîvan-ı kāimmakām-ı hazret-i sadrazamîde akd olunan meclis-i şer‘-i şerîfde merhûm-ı mûmâ-ileyhin tevâbi‘inden olup bundan akdem medîne-i Mısır’da risâle ağası olan işbu bâ‘isü’l-kitâb fahrü’l-akrân Mahmud Ağa b. Hasan mahzarında üzerine da‘vâ ve takrîr-i kelâm edip mezbûr Mahmud Ağa zimmetinde cihet-i karzdan otuz dört bin para hakkım olup hattâ mezbûr Mahmud Ağa cihet-i karzdan bana otuz dört bin para deyni olduğunu ikrâr edip yedimde hatt ü hâtemini hâvî meblağ-ı mezbûr cihet-i mezbûreden bana deyni olduğunu nâtık temessük dahi verdiğinden sonra meblağ-ı mezbûr otuz dört bin paranın târîh-i kitâbdan bir sene mukaddem yirmi bin parasını medîne-i Mısır’da bana edâ ve teslîm, ben dahi ahz u kabz edip bâkī on dört bin parası zimmetinde kalmış idi, suâl olunup alıverilmek matlûbumdur dedikde gıbbe’s-suâl mezbûr Mahmud Ağa cevâbında ben Mısır’da risâle ağası iken merhûm-ı mûmâ-ileyh hayâtında deryâ subaşılığını müdde‘î-i mezbûra tevcîh ve yedine buyruldu verip müdde‘î-i mezbûr dahi alıp buyruldu ile gelip zabt murâd etdiğinde ben müdde‘î-i mezbûra bunun bana zarârı vardır sana otuz dört bin para deynim vardır deyü ikrâr ve yedine temessük verip ba‘dehû edâ edeyim kasr-ı yed eyle dediğimde müdde‘î-i mezbûr râzı olmağla ben dahi müdde‘î-i mezbûra cihet-i karzdan otuz dört bin para deynim vardır deyü ikrâr edip temessük dahi vermiş idim, lâkin cihet-i karzdan deynimdir deyü ikrâr etdiğim otuz dört bin para karz [78a] olmayıp müdde‘î-i mezbûra ber-vech-i mübeyyen rüşvet verecek olduğum meblağdır deyü da‘vâ-yı def‘ etdikde gıbbe’s-suâl müdde‘î-i mezbûr merkūm Mahmud Ağa’nın vech-i muharrer üzere cihet-i karzdan deynimdir deyü ikrâr etdiği otuz dört bin para karz olmayıp mezbûr Mahmud Ağa’nın vech-i muharrer üzere rüşvet verecek olduğu otuz dört bin para olduğunu ikrâr u i‘tirâf etmeğin mûcebince müdde‘î-i mezbûr da‘vâ-yı meşrûhası emr-i meşrû‘a olmamağın vech-i muharrer üzere mu‘ârazadan men‘ olunup mâ-vaka‘a bi’t-taleb ketb olundu.<br><br>Fî 6 min-Şa‘bâni’l-mu‘azzam sene 1081.<br><br>Şuhûdü’l-hâl: Zahrü’l-akrân Hüseyin Ağa kethüdâ-yı hazret efendi, zahru erbâbi’t-tahrîr ve’l-kalem Abdüllatif Efendi tezkireci-yi sânî, zahrü’l-akrân Mehmed Ağa ser-muhzırân, umdetü’l-akrân Mehmed Ağa ser-çavuşân.</p>          <br><a title="Önceki sayfa" style="text-decoration:none" href="./ayrmetin.php?idno=2728"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2730"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b346"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o546"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>