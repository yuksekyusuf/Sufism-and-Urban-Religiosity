﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 755<br>Hüküm no: 607<br>Orijinal metin no: [140b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Çelebi’nin vasiyetini yerine getirmek üzere Hasan Beşe’yi vasi tayin ettiği</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın savb-ı şer‘den me’zûnen irsâl olunan Mevlânâ Uşşâkī Mehmed Efendi mahmiye-i İstanbul’da Altıboğça mahallesinde sâkin iken bundan akdem vefât eden Bakkāl Hüseyin Çelebi b. Hüseyin’in menziline varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i şerîf eyledikde müteveffâ-yı mezbûrun <<verâseti>> mu‘takı râfi‘ü’l-kitâb Hasan Beşe b. Abdullah meclis-i ma‘kūd-ı mezbûrda müteveffâ-yı mezbûrun zevce-i menkûhası olmağla terekesine vaz‘-ı yed edip zâtı mahalle-i mezbûre ahâlîsinden Sinan Efendi b. Ali ve Selim Ağa b. Fazlı ta‘rîfleriyle mu‘arrefe olan İsmihan Hatun bt. Mehmed mahzarında üzerine da‘vâ ve takrîr-i kelâm edip müteveffâ-yı mezbûr Hüseyin Çelebi b. Hasan b. Mustafa hayâtında hasta ve alîl oldukda bi-emrillâhi te‘âlâ vefât edersem cemî‘ malımdan kırk guruş ifrâz olunup levâzım-ı techîz ve tekfînim ve ıskāt-ı salâtıma ve eyyâm-ı mübârekede tabh-ı ta‘âm ve it‘âm-ı fukarâya harc ü sarf oluna ve sagīre kızım Rukiye ve sagīr oğlum İbrahim’in rüşd-i sedâdına değin mal-ı müntakillerinden zabt u hıfz oluna deyü vasiyet ve tenfîzine beni huzûr-ı Müslimînde vasiyy-i muhtâr nasb ü ta‘yîn eyledikde ben dahi muvâcehesinde kabûl ve musırran-aleyhâ vefât etmekle tenfîz-i vesâyâ murâd eylediğimde mezbûre İsmihan mâni‘a olur suâl olunsun dedikde gıbbe’s-suâl ve’l-inkâr müdde‘î-i mezbûrdan müdde‘âsına beyyine taleb olundukda udûl-ı Müslimînden mahalle-i mezbûre sükkânından el-Hâc Yusuf b. Abdullah ve el-Hâc Ali b. Mehmed li-ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-hakīka müteveffâ-yı mezbûr Hüseyin Çelebi b. Hasan b. Mustafa hasta ve alîlen bi-emrillâhi te‘âlâ fevt olduğumda cemî‘ malımdan kırk guruş ifrâz olunup levâzım-ı techîz ve tekfînim ve ıskāt-ı salâtıma ve eyyâm-ı mübârekede tabh-ı ta‘âm ve it‘âm-ı fukarâya sarf oluna ve evlâd-ı sıgārım Rukiye ve İbrahim’in malları zabt oluna deyü huzûrumuzda vasiyet ve tenfîzine işbu müdde‘î-i mezbûr Hüseyin’i vasiyy-i muhtâr nasb ü ta‘yîn eyledikde ol dahi muvâcehesinde kabûl ve musırran-aleyhâ vefât eyledi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye edip ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm vâki‘ hâli mevlânâ-yı mezbûr mahallinde ketb ü tahrîr ba‘dehû ma‘an ba‘s olunan Hasan b. Abdullah ve Ömer b. Mehmed ile meclis-i şer‘a gelip vukū‘u üzere inhâ ve takrîr etmeğin mâ-vaka‘a bi’t-taleb ketb olundu.<br><br>Fî 6 min-Cumâdelâhire sene 1110.<br><br>Şuhûdü’l-hâl: el-Hâc Mehmed b. el-Hâc İbrahim, Ahmed Ağa b. el-Hâc Osman, Hasan Çelebi b. Abdullah, Selim Ağa b. Fazlı Bey, el-Hâc Yusuf b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=37550"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37552"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0755"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1104"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>