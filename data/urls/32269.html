﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 392<br>Hüküm no: 272<br>Orijinal metin no: [105b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kasapların Yahudilere sığır eti tevzii hususundaki nizama uymaları ve bu konudaki davaların sadece İstanbul Mahkemesi’nde görülmesi</b><br><br>“Mûcebince amel oluna.”<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Yahûd tâifesinin Dîvân-ı Hümâyûn’uma takdîm eyledikleri arzuhâlleri mefhûmunda sâye-i inâyet-vâye-i şâhânemde muhtâc oldukları zahîrelerinden olan lahm-ı bakarı Rumeli ve Anadolu câniblerinden Der-aliyye’me vürûd ve sığır kasabları esnâfının kethudâ ve yiğitbaşıları ve sâir ustalar ma‘rifetleriyle beynlerinde vâki‘ olan tevzî‘lerinden ma‘lûmü’l-mikdâr sığır verilmek üzere bundan akdem İstanbul Mahkemesi’nde esnâf-ı mezbûre ile bi’t-terâzî verilen nizâm mûcebince bâlâsı hatt-ı hümâyûn-ı şevket-makrûn ile muvaşşah yedlerine i‘tâ olunan evâmir-i aliyyenin hilâfına hareket olunmak iktizâ etmez iken esnâf-ı mezbûreden ba‘zıları hilâf-ı emr-i âlî-şân harekete tesâddî ve kenar mahkemelerde ziyâde akçe mutâlebesiyle tâife-i mersûmeye te‘addî ve rencîdeden hâlî ve gadr sevdâsında olmalarıyla ba‘d-ezîn hilâf-ı ta‘ahhüd ve mugāyir-i evâmir-i âlî-şânım İstanbul Mahkemesi’nden mâ‘adâ sâir mahkemelerde da‘vâları istimâ‘ olunmamak üzere sen ki Mevlânâ-yı mûmâ-ileyhsin, sana hitâben emr-i âlî-şânım sudûrunu istid‘â-yı inâyet etmeleriyle kuyûda mürâca‘at olundukda taşradan Âsitâne-i aliyyeme tevârüd eden bakar sinîn-i sâbıkada vürûd eden bakarların rub‘u mesâbesinde olup hîn-i tevzî‘de Yahûd milletine yüzde yirmi re’s bakar tarh ve tevzî‘ ve i‘tâ eylediklerinden sonra millet-i merkūmenin bulundukları mahallerden iştirâ ve tedârük eyledikleri bakarların ashâbından altı re’sinden ziyâdesini yedlerinden aldıklarını lede’l-mürâfa‘a ikrâr edip lâkin ba‘de’l-yevm tevzî‘den hisselerine göre yüz re’s bakarda on beş re’s bakar kat‘ olunan celeb fîsiyle ba‘zı mesdûd dükkânlar ashâbı alîl ve ihtiyârların hisseleri olan yüzde on re’s bakarları kefâf-ı nefsleri ve umûr-ı mühimmeden hisselerini edâ için celeb fîsinden üç guruş ziyâdesiyle Yahûdîlere vermeğe ve hisse-i mezkûrelerinden mâ‘adâ Rumeli ve Anadolu kurâlarından mâllarıyla iştirâ ve cem‘ ve Der-aliyye’me sevk ve zebh eyledikleri bakarlarını yedlerinden almayıp bi-gayr-ı hakkın tecrîm ve tekdîr etmemeğe esnâf-ı mezkûre ta‘ahhüd eylediklerinde onlar dahi ber-vech-i muharrer ta‘ahhüdlerini kabûl edip ol vechile husûs-ı mezkûr râbıta-bend-i nizâm olup işbu nizâm ve ta‘ahhüdleri ale’d-devam düstûrü’l-amel tutulup hilâfına hareket zuhûr eder ise tedîb olunmak üzere tarafeynin ta‘ahhüd ve kabûllerini şâmil taraf-ı şer‘den verilen i‘lâm mûcebince bin iki yüz on dokuz senesi evâhir-i mâh-ı Saferü’l-hayr’ında bâlâsı hatt-ı hümâyûn-ı şevket-makrûn ile muvaşşah verilen emr-i şerîfin kaydı mûcebince sene-i sâbıkā evâsıt-ı mâh-ı Cumâdelâhiresinde tecdîden emr-i şerîfim verilmiş olduğu Başmuhâsebe’den derkenâr olunmağla bu sûretde Yahûdî-i mersûmların istid‘âları vechile bu husûsa dâir vâki‘ olan da‘vâları sen ki mevlânâ-yı mûmâ-ileyhsin, huzûrunda rü’yet olunup âhar mahâkimde istimâ‘ olunmamak fermânım olmağın işbu emr-i âlî-şânım ısdâr ve yedlerine i‘tâ olunmuşdur. İmdi vusûlünde ber-vech-i muharrer keyfiyet mantûk-ı emr-i şerîfimden ma‘lûmun oldukda bâlâda muharrer nizâmlarının istikrârına dikkat ve husûs-ı mezbûra dâir vâki‘ olan da‘vâları fîmâ-ba‘d İstanbul [106a] Mahkemesi’nde rü’yet olunup âhar mahâkimde istimâ‘ olunmaması husûsunu lâzım gelenlere tenbîh ve te’kîde mübâderet ve yedlerinde olan emr-i şerîf-i âlî-şânımın icrâsına ve bu makūle aceze-i fukarânın tecrîm ve tekdîrden vikāyelerine himmet eylemen bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i âlî-şân-ı vâcibü’l-ittibâ‘ımın mazmûn-ı münîfi üzere âmil olup hilâfına rızâ ve cevâz göstermeyesin. Şöyle bilesin alâmet-i şerîfe i‘timâd kılasın.<br><br>Fî 2 Saferü’l-hayr sene 1223<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32268"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32270"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b392"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o612"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>