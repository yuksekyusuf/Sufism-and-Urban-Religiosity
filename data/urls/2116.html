﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 740<br>Hüküm no: 958<br>Orijinal metin no: [114a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim b. Osman’ın, Osman b. Mahmud’dan aldığı câriyenin kusuru çıkmasıyla geri verildiği</b><br><br>Mısır tüccârından olup mahmiye-i İstanbul’da Kilidhanı sâkinlerinden olan İbrahim b. Osman nâm kimesne mahfil-i kazâda esirci tâifesinden Osman b. Mahmud nâm kimesne mahzarında üzerine da‘vâ ve takrîr-i kelâm edip işbu açık kaşlı, elâ gözlü Rûsiyyetü’l-asl Fâtıma bt. Abdullah nâm sagīre câriyeyi uyûbdan sâlime olmak üzre yüz on sekiz kıt‘a esedî guruş semen-i makbûza iştirâ ve kabz eylemiş idim lâkin câriye-i mezbûre inde’t-tüccâr noksân semen îcâb eder uyûbdan müfzat? olmak aybı ile mu‘ayyebe olup ayb-ı mezbûr kadîm olmağla suâl olunup câriye-i mezbûre bâyi‘-i mezkûra red olunup semen deyû makbûzu olan meblağ-ı mezkûr yüz on sekiz kıt‘a esedî guruşun bana geri alıverilmesi matlûbumdur dedikde, teveccüh-i husûmet için câriye-i mezbûre huddâm-ı mahkemeden Mehmed b. Mustafa ve Halil b. Hasan ile bu makūle umûru görmeğe taraf-ı saltanat-ı aliyyeden berât-ı şerîf-i âlîşân ile müte‘ayyine olan Gülistan Hâtun bt. Abdullah’a irsâl ve irâe olundukda mezbûre Gülistan câriye-i mezbûre ayb-ı mezkûr ile mu‘ayyebe olduğunu haber verdiği merkūmân Mehmed ve Halil meclis-i şer‘-i celîle gelip ihbâr ettiklerinden sonra merkūm Osman’a suâl olundukda câriye-i mesfûreyi müdde‘î-i mezbûra vech-i muharrer üzre yüz on sekiz kıt‘a esedî guruş semen-i makbûza bey‘ ve teslîm ettiğini ikrâr lâkin ayb-ı mezbûr ile yedinde iken mu‘ayyebe olduğunu inkâr edicek müdde‘î-i mezbûrdan müdde‘âsını mübeyyine beyyine taleb olundukda ityân-ı beyyineden izhâr-ı acz ile istihlâf etmeğin mezbûr Osman’a kable’l-bey‘ câriye-i mezbûre yedinde iken ayb-ı mezbûr ile mu‘ayyebe olmadığına yemîn teklîf olundukda yemînden nükûl etmeğin alâ mûcebi nükûlihî câriye-i merkūme Osman’a red olunup semen deyû makbûzu olan meblağ-ı mezkûr yüz on sekiz kıt‘a esedî guruşu müdde‘î-i mezbûr İbrahim’e red ve teslîme mezbûr Osman’a ba‘de’t-tenbîh mâ vaka‘a bi’t-taleb ketb olundu. [114b] Fi’l-yevmi’s-sâbi‘ ve’l-ışrîn min şehri Ramazâni’l-mübârek li sene seb‘a ve seb‘în ve elf.<br><br><br>Şuhûdü’l-hâl: Mehmed Çelebi b. Abdullah, Baba Resul [b.] Rıdvan, Veli Bey b. Mahmud, Hasan Çelebi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2115"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2117"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b740"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0916"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>