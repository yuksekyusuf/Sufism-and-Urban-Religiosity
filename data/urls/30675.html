﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 56 Numaralı Sicil (H. 1201-1203 / M. 1786-1787)<br>cilt: 80,&nbsp;sayfa: 205<br>Hüküm no: 216<br>Orijinal metin no: [57b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdülkadir Ağa’nın buğday bedelinden İstefan v. Kiragos’dan alacaklı olduğu</b><br><br>Ma‘rûz<br><br>Kapân tüccârından Abdülkadir Ağa b. el-Hâc Hüseyin meclis-i şer‘-i şerîf-i enverde yazıcısı es-Seyyid Mustafa b. es-Seyyid Hasan hâzır olduğu hâlde habbâz tâ’ifesinden mahrûse-i Galata’da mütemekkin İstefan v. Kiragos nâm zimmî ile terâfu‘larında benim mâlım olup Berber Ahmed Re’is nâm kimesnenin süvârîsi olduğu sefînede mahmûl hıntadan bin iki yüz bir senesi Ramazân-ı Şerîfi’nin on beşinci [günü] beher keyli doksan altı akçeye olmak üzere beş yüz keyl hıntamı mersûm İstefan zimmiye bey‘ ve temlîk ve yazıcı-ı mezbûr yediyle yevm-i mezbûrede sefîne-i mezkûrede teslîm ol dahî iştirâ ve temellük ve tesellüm ve kabûl ve semen-i mecmû‘-ı mezkûr dört yüz guruşun yüz yetmiş altı guruşunu yazıcı-ı merkûm yediyle bana edâ edip bâkî iki yüz yirmi dört guruşu zimmetinde kalmağla taleb ederim deyü ba‘de’d-da‘vâ ve’l-istintâk mersûm İstefan cevâbında müdde‘î-i mezbûrun sefîne-i mezkûrede mahmûl hıntasından târîh-i mezkûrede ancak iki yüz altmış keyl hınta iştirâ edip semeninden teslîm eylediği meblağdan bâkî zimmetinde otuz [58a] iki guruş deyni olduğunu ikrâr mâ‘adâsı olan iki yüz kırk keyl hınta iştirâ eylediğini inkâr edip ve müdde‘î-i mezbûr ziyâde müdde‘âsını beyândan izhâr-ı acz ve talebiyle mersûm İstefan muvâcehesinde ba‘de’t-tahlîf mûcibince müdde‘î-i mezbûr Abdülkadir Ağa mersûm İstefan zimmînin ikrârından ziyâde mutâlebesiyle bilâ beyyine mersûm İstefan zimmîye mu‘âraza etmemek üzere tenbîh olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî 16 min Zilka‘de sene 1202.</p>          <br><a title="Önceki sayfa" style="text-decoration:none" href="./ayrmetin.php?idno=30674"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30676"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist056&bsm=ist056b205"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist056&bsm=ist056o289"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>