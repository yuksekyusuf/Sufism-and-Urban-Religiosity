﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 275<br>Hüküm no:  297<br>Orijinal metin no: [61a-1, Arapça]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aleksandra Vestiyar adlı zimmînin Mehmed Çelebi b. Ahmed’e borcu olduğu</b><br><br>Mahmiye-i Kostantıniyye mahallâtından Yayla yokuşu mahallesi sükkânından olan Ömer b. Musa ve Ali b. Mehmed nâm kimesneler meclis-i şer‘-i şerîfe -sânehallâhu te‘âlâ ani’t-tağyîr ve’t-tahrîf- hâzırân olup, husûs-ı âtiyyü’z-zikri münkir bulunan, mahmiye-i mezbûrede vâki‘ Fener Kapısı mahallesi sükkânından, Aleksandra Vestiyar nâm babası bundan akdem vilâyet-i Boğdan’da helâk olan Raksi nâm Nasrânî mahzarında ve hâlik-i mezbûrun kızı İsanya bt. Aleksandra nâm Nasrâniye kıbelinden vekâlet-i nehc-i şer‘î üzre sâbit olan Yani v. Yanos nâm Nasrânî mahzarında, mahmiye-i mezkûre mahallâtından Uzun Yusuf mahallesinde sâkin olan hâfız-ı kitâb Mehmed Çelebi b. Ahmed er-Râcil nâm kimesneden sâdır olan da‘vâ-i sahîha-i şer‘iyyede gıbbe’l-istişhâd şöyle şehâdet ettiler ki, bundan akdem mahmiye-i merkūmede vâki‘ …? Hânında sâkin olan tâcir Mehmed Çelebi b. Musa bize şâhid olmuşdur ki, müdde‘î-i mezkûr Mehmed Çelebi’nin, hâlik-i mersûm Aleksandra Vestiyar zimmetinde altı yüz yedi kıt‘a esedî kuruş hakkı vardır. Bunun dört yüz kuruşu deyn-i şer‘îden, yüz kuruşu iştirâ ettiği at semeninden, yüz yedi kuruşu beynlerinde ma‘lûm müşterâ-yı makbûz emti‘a-i mütenevvi‘a bahâsındandır. Zirâ‘ hâlik-i mesfûr Aleksandra Vestiyar hâl-i hayâtında müdde‘î-i mezkûra altı yüz yedi esedî kuruş borcu olduğunu ikrâr etmişdi. Bize şâhid olun dedi biz de onun şehâdetine şâhidleriz. Ebâ Eyyûb-i Ensârî -radiye anhu rabbuhü’l-bârî- mahallesinden Mustafa b. Abdullah nâm kimesne, münkireyn-i mezkûreyn mahzarlarında müdde‘î-i mezbûrdan sâdır olan da‘vâ-i sahîha-i şer‘iyyede gıbbe’l-istişhâd şöyle şehâdet etti ki, müdde‘î-i mesfûr Mehmed Çelebi’nin hâlik-i mezbûr Aleksandra Vestiyar zimmetinde altı yüz yedi kıt‘a esedî kuruş hakkı vardır. Bunun dört yüz akçesi deyn-i şer‘îden, bâkīsi ise at ve beynlerinde ma‘lûm olan müşterâ-i makbûz emti‘a bahâsındandır. Hâlik-i mezbûr Aleksandra Vestiyar hâl-i hayâtında altı yüz yedi kıt‘a esedî kuruş borcu olduğunu ikrâr etmişdir. Şehâdetleri ba‘de ri‘âyeti şerâiti’l-kabûl inde’ş-şer‘ makbûl ve mu‘teber olmağın mûcibince deyn-i mesfûrun vâriseyn-i merkūmeynin zimmetinde borç olduğuna hükmedildi ve müdde‘î-i mezbûrdan vâriseyn-i mezkûreynin hâlik-i mesfûr babalarının terekesini kabz ettiklerine dâir ikāme-i beyyine taleb edildi. Cerâ zâlike ve hurrire fî evâsıtı Cumâdelûlâ sene selâse ve erba‘în ve elf.<br><br><br>Şuhûdü’l-hâl: İskender Bey b. Şaban, Mehmed b. Ahmed, Piyâle Çavuş b. Abdullah, Ali b. Hüseyin </p>          <br><a title="Önceki sayfa" style="text-decoration:none" href="./ayrmetin.php?idno=39963"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39965"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b275"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o304"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>