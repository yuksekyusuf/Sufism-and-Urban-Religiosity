﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 21 Numaralı Sicil (H. 1002-1003/M. 1594-1595)<br>cilt: 12,&nbsp;sayfa: 283<br>Hüküm no: 303<br>Orijinal metin no: [73b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Beytülmâl emini Abdullah Çavuş’un tasarrufunda olan menzilin Fâtıma bt. Mirza’ya ait olduğunun tesbiti</b><br><br>Oldur ki, mahmiye-i Kostantıniyye mahallâtından Nurludede mahallesinde sâkine işbu râfi‘atü’l-kitâb Fâtıma bt. Mirza nâm hâtun dîvân-ı refî‘ü’l-bünyâna hâzıra olup, defterdârân-ı zevi’l-ihtirâm huzûrlarında hâlâ mahmiye-i mezkûrede beytülmâl-ı hâs emîni olan kıdvetü’l-a‘yân Abdullah Çavuş b. Hızır mahzarında takrîr-i kelâm edip sadrî oğlum Yusuf b. Süleyman târih-i kitâbdan sekiz yıl mukaddem vefât eyledikde, cümle terekesinden mahalle-i mezkûrede vâki‘ iki beyt-i süflâ ve bir çardak ve bir selâmlık ve ıstabl ve bi’r-i mâ ve kenîf ve muhavvatayı müştemil bir tarafı merhûm Hasan Bâli Vakfı’na ve bir tarafı merhûme Hümâ Hâtun Vakfı’na ve bir tarafı Davud Bey mülküne ve bir tarafı tarîk-i âma muttasıl olan mülk menzili sulbî sagīr oğlu ve vârisi olan Mehmed’e ve bana intikāl edip ile’l-ân menzil-i mezkûrda sâkin olup hâlâ sagīr-i mezbûr Mehmed vefât edip benden gayrı vârisi olmayıp ben cedde-i sahîhası olmağla verâseti farzan ve redden bana munhasıra olmağın, sagīr-i mezkûrun menzil-i mezkûrdan hisse-i ma‘lûmesi şer‘le bana intikāl etmekle menzil-i mezbûr cemî‘an benim mülk-i mevrûsum olmuş iken emîn-i merkūm Abdullah Çavuş sagīr-i mezbûr Mehmed’in babası merkūm Yusuf senin sadrî oğlun değildir, beslemendir, menzil-i mezkûr cânib-i beytülmâla râci‘dir deyû menzil-i mezbûra ta‘arruz eder, suâl olunup cânib-i şer‘den men‘ olunmasın taleb ederin dedikde, gıbbe’s-suâl emîn-i mezkûr müdde‘iye-i merkūme Fâtıma’nın verâsetin inkâr edip istişhâd olundukda, ahâlî-i mahalleden muhtâr-ı cemâ‘at olan udûl-i Müslimînden Mevlânâ Musa b. Ahmed el-imâm ve el-Hâc Ali b. Ahmed el-mü’ezzin ve Hasan Bey [b.] Abdullah ve Davud Bey [b.] Abdullah el-mü’ezzin es-sultânî ve Cafer Bey [b.] Abdullah el-cündî ve Mahmud Çavuş b. Abdullah nâm kimesneler ve sâirleri li ecli’ş-şehâde hâzırûn olup fi’l-vâki‘ sâbıkan menzil-i mezkûrun mâliki olan Yusuf b. Süleyman müdde‘iye-i merkūme Fâtıma’nın sadrî oğlu olup menzil-i mezkûr mülkünde iken târih-i mezbûrda vefât etdikde menzil-i mezbûr sulbî sagīr oğlu mezbûr Mehmed’e ve anası merkūme Fâtıma’ya intikāl edip ve hâlâ sagīr-i mezbûr Mehmed vefât edip gayrı vârisi olmamağla menzil-i mezbûrdan hisse-i ma‘lûmesin farzan ve redden cedde-i sahîhası merkūme Fâtıma’ya intikāl edip, hâlâ menzil-i mezkûrun cümlesi merkūme Fâtıma’nın bu minvâl üzre mülküdür, biz bu husûsa şâhidleriz şehâdet dahi ederiz dediklerinde, mezbûrûnun şehâdetleri ba‘de’t-ta‘dîl hayyiz-i kabûlde vâkı‘a olmağın, emîn-i mezkûr menzil-i mesfûra ta‘arruzdan men‘ olunup, mâ vaka‘a kayd olundu. Fî evâili Rebî‘ilâhir sene 1003.<br><br><br>Şuhûdü’l-hâl: Cafer Bey [b.] Abdullah el-cündî, Mehmed Çavuş [b.] Abdullah, Hacı Ali [b.] Ahmed el-hayyâtü’s-sultânî, Ali b. Hayran er-râcil, Receb [b.] Ahmed el-mütevellî, Ali b. Mustafa el-cündî.</p>          <br><a title="Önceki sayfa" style="text-decoration:none" href="./ayrmetin.php?idno=39254"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39256"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm021&bsm=rsm021b283"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm021&bsm=rsm021o318"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>