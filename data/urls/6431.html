﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 235<br>Hüküm no: 215<br>Orijinal metin no: [30a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman b. Süleyman’ın Ürgüb nahiyesindeki zeameti üzerine kaydettirmek üzere Zeynelabidin Bey’i vekil tayin ettiği</b><br><br>Vilâyet-i Rumeli’de Havâss-ı Prizrin kazâsına tâbi‘ Kukumca nâm karye ahâlîsinden olup mahmiye-i İstanbul’da Sultan Mehmed Hân -aleyhi’r-rahmetü ve’l-gufrân- Câmi‘-i şerîfi kurbünde Şekerciler Hanı’nda misâfiren sâkin Osman b. Süleyman nâm kimesne meclis-i şer‘-i hatîr-ı lâzımü’t-tevkīrde bâ‘is-i hâzihi’l-vesîka Zeynelabidin Bey b. Hasan muvâcehesinde ikrâr-ı tâm ve takrîr-i kelâm edip mezbûr Zeynelabidin Bey Alacahisar sancağında Ürgüb nâhiyesinde Kürneplan? nâm karye ve gayrıdan yirmi bir bin akçe yazılı ze‘âmetini üzerime sancağ-ı mezbûr alaybeyinden arz mûcebince tevcîh ve berât-ı âlîşân ettirip ve iktizâ eden mesârifini dahi bi-şartı’r-rücû‘ mâlından harc ü sarf etmek için bundan akdem mezbûr Zeynelabidin Bey’e emr etmiş idim, ol dahi emrime binâen ze‘âmet-i mezbûrenin arzı ve tevcîhi ve berât-ı âlîşânı ve harcırâhı ve sâir beynimizde ma‘lûm mahaller için ma‘lûmü’l-esâmî ve’l-eşhâs kimesnelere bin iki yüz guruş harc ü sarf etmekle ben dahi kabûl edip meblağ-ı mezbûr bin iki yüz guruş hâlâ zimmetimde mezbûr Zeynelabidin Bey’e edâsı lâzım deynim oldukdan sonra berât-ı âlîşân ile mutasarrıf olduğum ze‘âmet-i mezkûreyi bin yüz elli üç senesi Saferi’l-hayrı gurresinden elli dokuz senesi gāyetine gelince beher senesi ikişer yüz guruşdan altı sene tamâmına değin bin iki yüz guruşu mezbûr Zeynelabidin Bey’e deruhde ve iltizâm eylediğimde ol dahi ber-vech-i muharrer kabûl eyledikden sonra ze‘âmet-i mezkûrenin a‘şâr-ı şer‘iyye ve rüsûm-ı örfiye ve sâir cüz’î ve küllî mahsûlâtından senevî hâsıl olan ikişer yüz guruşdan sinîn-i merkūmede bin iki yüz guruşu ba‘de’t-tahsîl kendüye vech-i meşrûh üzere deynim olan bin iki yüz guruşa takas ve mahsûb etmek için tarafımdan mezbûr Zeynelabidin Bey’i tevkîl ettiğimde ol dahi vekâlet-i merkūmeyi kabûl eyledi dedikde mezbûr Zeynelabidin Bey mukırr-ı merkūm Osman’ı cemî‘ takrîr-i meşrûhunda vicâhen ve şifâhen tahkīk ve tasdîk etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâmin Saferi’l-hayr li-sene selâse ve hamsîn ve mi’e ve elf.<br><br>Şuhûdü’l-hâl: Mehmed Efendi b. Abdurrahim el-kādı, Ali tâbi‘-i Uzun Hasan Ağa, Opulalı Ali Sipâhi, Üsküb Çeribaşı Ahmed Sipâhi, Kocacık Dizdârı İsmail Ağa, Depreli Uzun Hasan Ağa, …? Ağası Hüseyin Ağa, Mehmed Ağa b. Ahmed</p>          <br><a title="Önceki sayfa" style="text-decoration:none" href="./ayrmetin.php?idno=6430"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6432"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b235"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o653"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>