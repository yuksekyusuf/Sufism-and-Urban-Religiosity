﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 620<br>Hüküm no: 770<br>Orijinal metin no: [137a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Ahmed’in kendisini yaralayan Seyyid Mustafa Çelebi b. Seyyid İbrahim Çavuş ile sulh olması</b><br><br>Ebü’l-feth ve’l-megāzî merhûm Sultan Mehmed Hân-ı Gāzi hazretlerinin mahmiye-i İstanbul’da vâki‘ Sahn medreselerinin birine mücâvir olan talebe-i ulûmdan Molla Mehmed b. Hüseyin b. Mehmed tarafından husûs-ı câ’i’z-zikre vekîl olduğu Hızır Efendi b. Ahmed ve Ahmed Efendi b. Ali şehâdetleriyle hasm-ı câhid-i şer‘î muvâcehesinde sâbit ve sübût-ı vekâletine hükm-i şer‘î lâhık olan Mustafa b. Mehmed meclis-i şer‘-i şerîf-i enverde mahmiye-i mezbûrda Karagümrük kurbunda Ali Paşa-yı Atîk mahallesinde sâkin işbu râfi‘ü’l-kitâb es-Seyyid Mustafa Çelebi b. es-Seyyid İbrahim Çavuş mahzarında ikrâr ve takrîr-i kelâm edip mezbûr es-Seyyid Mustafa târih-i kitâbdan dört gün mukaddem müvekkilim mezbûr Molla Mehmed’i dudakları üzerinde ve burnu dibine darb ve cerh etmekle ben dahi mûceb-i şer‘îsini cârih-i merkūmdan taleb ve da‘vâ eylediğimde beynimizde nizâ‘-ı küllî vukū‘undan sonra mezbûr es-Seyyid Mustafa Çelebi, Ali nâm cerrâha ücret-i ilâc ve bir yirmi sekiz nakid akçeden mâ‘adâ onar guruş üzerine benimle an inkâr sulh olduklarında ben dahi sulh-i mezbûru kabûl ve bedel-i sulh olan meblağ-ı mezbûru yedinden tamâmen ahz u kabz ettiğimden sonra cerâhat-i mezbûre ve mâ tehaddese minhu ve bi’l-cümle husûs-ı mezbûra müte‘allika cemî‘-i da‘vâdan mezbûr Mustafa Çelebi’nin zimmetini ibrâ ve iskāt edip ol dahi bedel-i sulhden zimmetimizi ibrâ ve iskāt eyledi dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’s-sâlis ve’l-ışrîn min Ramazâni’l-mübârek li sene seb‘a ve tis‘în ve elf.<br><br><br>Şuhûdü’l-hâl: Fahrü’l-eşbâh Mehmed Efendi Kethüdâ, fahrü’l-kuzât Abdullah Efendi, Ali Çelebi b. Mehmed, es-Seyyid İbrahim Çavuş. </p>          <br><a title="Önceki sayfa" style="text-decoration:none" href="./ayrmetin.php?idno=3713"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3715"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b620"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o649"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>