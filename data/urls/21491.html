﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 615<br>Hüküm no: 427<br>Orijinal metin no: [102a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdullah Ağa’nın kendisine babasından intikal eden ev hissesini Hasan Efendi’ye sattığı</b><br><br>Husûs-ı âtiˈl-beyânı mahâllinde tahrîri iltimâs olunmağın savb-ı şer‘den Mevlânâ el-Hâc Mehmed Efendi b. Hasan Efendi irsâl olunup ol dahi mahmiye-i Galata hâricinde Müeyyedzâde mahallesinde sâkin -umdetüˈl-emâcid veˈl-ekârim- Abdullah Ağa b. Hasan Ağaˈnın menziline varıp zeyl-i vesîkada isimleri muharrer olan Müslimîn huzûrlarında akd-i meclis-i şer‘-i hatîr eyledikde müşârün-ileyh Abdullah Ağa meclis-i ma‘kūd-ı mezbûrda işbu kitâb-ı sıhhat-nisâbın sahibi olup hâlâ Âsitâne-i sa‘âdetˈde Şıkk-ı Evvel defterdârı kā’immakāmı olan iftihârüˈl-e‘âzım veˈl-ekârim muhtârüˈl-emâcid veˈl-ekârim sa‘âdetlü Hasan Efendi b. Süleyman taraf-ı şerîflerinden ikrâr-ı câ’iˈz-zikri tasdîka vekîl olup bimâ-hüve nehciˈs-sübût şer‘an vekâleti sâbite ve hâlâ atabe-i aliyyede rûznâmçe-i evvel halîfesi olan mefhar-ı erbâbüˈt-tahrîr veˈl-kalem -zübdetü ashâbiˈt-tastîr veˈr-rakam- Ağazâde demekle meşhûr Mehmed Efendi b. Hüseyin Ağa mahzarında ikrâr-ı tâm ve takrîr-i kelâm mahmiye-i mezbûre dâhilinde Sultân Bâyezid mahâllinde [mahallesinde] vâki‘ olup işbu akdin sudûruna değin silk-i mülk-i sahîhinde münselik taht-ı yedimde ve kabz-ı tasarrufumda olan bir tarafdan Mustafa Çelebi Vakfıˈna ve bir tarafdan Belkıs Hanım Vakfıˈna ve iki tarafdan tarîk-i âmma müntehî dört değirmen çarhı ve içinde mevcûd âlât-ı lâzıme-i mühimme ve bi’r-i mâ ve battal fırın yerini müştemil mülkde vâki‘ babam mûmâ-ileyh Hasan Ağaˈdan müntakil bir buçuk sehim hisse-i şâyi‘amı müvekkil-i müşârün-ileyh Hasan Efendi Hazretlerine tarafeynden îcâb ve kabûlü hâvî bey‘-ı bâtt-ı sahîh-i şer‘î ile dört yüz yirmi beş kıt‘a esedî guruşa bey‘ ve teslîm edip anlar dahi vech-i muharrer üzere iştirâ ve kabûl ve tesellüm eylediklerinde semeni olan meblağ-ı mezbûr dört yüz yirmi beş esedî guruşu müvekkil-i mûmâ-ileyh hazretlerinin yed-i kerîmelerinden biˈt-tamam veˈl-kemâl ahz ve istifâ eyledim ba‘deˈl-yevm sâlifüˈz-zikr değirmen çarhı ve içinde mevcûd âlât-ı lâzıme-i mühimme ve bi’r-i mâ ve battal fırın yerinde olan bir buçuk sehim hisse-i şer‘iyem müşârün-ileyh Hasan Efendi Hazretlerinin mülk-i müşterâsıdır keyfe mâ yeşâ’ ve hasbemâ yürîd mutasarrıf olsunlar dedikde gıbbeˈt-tasdîkiˈş-şer‘î vâki‘ hâli mevlânâ-yı mezbûr mahâllinde tahrîr ba‘dehû ma‘an ba‘s olunan İsa Bey b. Halil ve Hüseyin b. Ali ile meclis-i şer‘a gelip alâ-vukû‘ihî inhâ etmeğin mâ vaka‘a biˈt-taleb ketb olundu.<br><br>Fiˈl-yevmiˈs-sâbi‘ veˈl-işrîn min-Zilhiccetiˈş-şerîfe li-sene erba‘a ve semânîn ve elf.<br><br>Şuhûdüˈl-hâl: Abdülhâlik Efendi b. Mehmed Efendi, Fethullah Çelebi b. Nimetullah, el-Hâc Ahmed b. Abdülhay Efendi, el-Hâc Mustafa b. Abdi Efendi, Mahmud Efendi Hoca-i Saray-ı Galata, Ali Çelebi Filibeli er-râcil, Mehmed Çelebi b. Mehmed, Murtezâ Çelebi b. Abdullah, İslâm Beşe b. Abdullah, Dilaver b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=21490"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21492"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b615"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o926"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>