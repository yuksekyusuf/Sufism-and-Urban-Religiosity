﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 92 Numaralı Sicil (H. 1120-1121 / M. 1709)<br>cilt: 60,&nbsp;sayfa: 355<br>Hüküm no: 384<br>Orijinal metin no: [52b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rukiye bt. Abdullah b. Abdurrahman’ın vefât eden kocası Limni Kadısı İbrahim Efendi b. Hüseyin’den cariye bedelinden alacağı olduğunu ispat etmesi üzerine bedeli terekeden tahsil ettiği</b><br><br>[Mühür:] Hasbiyallâhü vahdehû ve tükā? abdühû Ali<br><br>Mahmiye-i İstanbul’da Mimâr Sinan Mahallesi’nde sâkine Rukiye bt. Abdullah b. Abdurrahman’ın hâlâ zevci ve tarafından husûs-ı âti’l-beyânı taleb ve da‘vâ ve ahz u kabza ve kendiye îsâle vekîl olduğu zât-ı mezbûreyi ma‘rifet-i şer‘iyye ile ârifân el-Hâc Mehmed b. Abdullah ve Mustafa b. İsa nâm kimesneler şehâdetleriyle şer‘an sâbit olan işbu bâ‘isü’l-kitâb Hüseyin Çelebi b. Hasan mahfil-i kazâda müvekkile-i mezbûrenin zevci olup bundan akdem fevt olan Limni kādısı İbrahim Efendi b. Hüseyin’in evlâd-ı sıgārlarının kıbel-i şer‘den mansûb vasîsi olmağla terekesine vaz‘-ı yedi sâbit olan Halil Ağa b. Süleyman nâm kimesne mahzarında bi’l-vekâle üzerine da‘vâ ve takrîr-i kelâm edip müteveffâ-i mezbûr İbrahim Efendi hâl-i hayâtında müvekkilem mezbûre ile zevciyyet beynlerinde kāime iken müvekkilem mezbûreye hibe-i sahîha-i şer‘iyye ile hibe ve teslîm ve temlîk eylediği orta boylu açık kaşlı kara gözlü Zenciyyetü’l-asl Rahime bt. Abdullah nâm câriyesini bi-gayr-ı hakkın ahz ve yüz yirmi guruş semen-i makbûza bey‘ ve meblağ-ı mezbûru kendi mesârifine sarfla istihlâk edip kable’l-edâ fevt olup zimmetinde kalmağla hâlâ meblağ-ı mezbûr yüz yirmi guruşu vasiyy-i mezbûrdan bi’l-vekâle taleb eylediğimde bana edâdan imtinâ‘ eder suâl olunup tereke-i müteveffâ-i mezbûrdan bana edâya tenbîh olunmak matlûbumdur dedikde gıbbe’s-suâl vasiyy-i mezbûr cevâbında ber-vech-i muharrer müteveffâ-i mezbûrun terekesine vaz‘-ı yedini ikrâr lâkin câriye-i mevsûfe-i mezbûreyi hibe-i sahîha şer‘iyye ile hibe eylediğinden sonra bi-gayr-ı hakkın ahz ve yüz yirmi guruş semen-i makbûza bey‘ ve semenini kendi mesârifine sarfla istihlâk edip meblağ-ı mezbûr müteveffâ-i mezbûr zimmetinde kaldığını inkâr edicek vekîl-i mezbûrdan müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden olup mahalle-i mezbûre ahâlîsinden Hüseyin Efendi b. el-Hâc Mahmud ve Hüseyin Çelebi b. Ali nâm kimesneler li-ecli’ş-şehâde meclis-i şer‘a hâzırân olup istişhâd olunduklarında müteveffâ-i mezbûr Limni kādısı İbrahim Efendi b. Hüseyin hâl-i hayâtında zevciyyet beynlerinde kāime iken zevcesi müvekkile-i mezbûreye orta boylu açık kaşlı kara gözlü Zenciyyetü’l-asl Rahime bt. Abdullah nâm câriye-i memlûkesini bizim huzûrumuzda hibe-i sahîha-i şer‘iyye ile hibe ve temlîk ve teslîm eyledikden sonra câriye-i mevsûfe-i mezbûreyi bi-gayr-ı hakkın ahz ve yüz yirmi guruş semen-i makbûza bey‘ ve semen-i mezbûru kendi mesârifine sarfla istihlâk edip meblağ-ı mezbûr zimmetinde iken kable’l-edâ vefât eylemişdir biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye eylediklerinde gıbbe’t-ta‘dîl ve’t-tezkiye şehâdetleri makbûle oldukdan sonra müvekkile-i mezbûreyi tahlîf için savb-ı şer‘-i enverden Mevlânâ es-Seyyid Mustafa Efendi irsâl olunup ol dahi müvekkile-i mezbûrenin mahalle-i mezbûrede vâki‘ menziline varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i şerîf edip müvekkile-i mezbûreye hasmı vasiyy-i mezbûr muvâcehesinde câriye-i mevsûfe-i mezbûreyi zevci müteveffâ-i mezbûra hibe veya semenini ahz etmeyip ve’l-hâsıl taraf-ı şer‘iyyeden bir tarîk ile zimmeti berî olmadığına yemîn teklîf eyledikde ol dahi hasbe’l-mesûl yemîn biʼllâhi’l-aliyyi’l-a‘lâ eylediğini mevlânâ-yı mezbûr mahallinde tahrîr ba‘dehû ma‘an irsâl olunan Mustafa b. Abbas ve Mehmed b. Ali ile meclis-i şer‘a gelip alâ-vukū‘ihî inhâ ve takrîr eylediklerinden sonra mûcebince baʻde’l-hükm ve’t-tenbîh vekîl-i mezbûr Hüseyin Çelebi meclis-i mezbûrda vasiyy-i merkūm Halil Ağa mahzarında ikrâr ve takrîr-i kelâm edip ânifen edâsına hükm-i şer‘î lâhık olan meblağ-ı mezbûr yüz yirmi guruşu tereke-i müteveffâ-i mezbûrdan olmak üzere vasiyy-i mezbûr yedinden müvekkilem mezbûre için bi’t-tamam ve’l-kemâl ahz u kabz edip meblağ-ı mezbûrdan vasiyy-i mezbûr yedinde bir akçe ve bir habbe bâkī kalmadı dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 19 min-Cumâdelâhire sene 1121<br><br>Şuhûdü’l-hâl: İvaz Beşe b. Abdullah, Mustafa b. Şa‘ban, Ali b. İvaz, Hasan b. Mustafa, Ali b. Bâli, Hasan b. Abdullah ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=4662"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4664"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab092&bsm=bab092b355"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab092&bsm=bab092o613"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>