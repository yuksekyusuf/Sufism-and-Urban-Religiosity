﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 923<br>Hüküm no: 759<br>Orijinal metin no: [172a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Safiye Hatun’un vefat eden eşi Mahmud Efendi’de alacağı olduğunu ispat ettiği</b><br><br>Mahmiye-i İstanbul’da Emin Nureddin mahallesi ahâlîsinden olup Davudpaşa müderrisi iken bundan akdem vefât eden merhûm Mahmud Efendi b. Hasan b. Ali’nin verâseti zevce-i menkûha-i metrûkesi olup zâtı ta‘rîf-i şer‘î ile mu‘arrefe olan işbu bâ‘isetü’l-kitâb Safiye Hatun bt. Ahmed Efendi mahfil-i kazâda müteveffâ-yı mezbûrun tesviye-i umûruna li-ecli’d-da‘vâ vasî nasb olunan İbrahim Efendi b. Yusuf mahzarında üzerine da‘vâ ve takrîr-i kelâm edip zevcim müteveffâ-yı mezbûr Mahmud Efendi b. Hasan b. Ali zimmetinde bir Mushaf-ı şerîf hediyesi olan on iki guruş ve beynimizde ilm-i şer‘î ile ma‘lûme câriye semeninden otuz sekiz guruş cem‘an elli guruş hakkım olup hattâ ciheteyn-i mezkûreteynden bana ol kadar guruş zimmetinde vâcibü’l-edâ deyni olduğunu târîh-i kitâbdan üç sene mukaddem hâl-i kemâl-i sıhhatinde huzûr-ı Müslimînde ikrâr <<ve bizi>> işhâd edip deyn-i merkūmu nâtık mu‘anven ve mersûm işbu deyn temessüğünü dahi yedime def‘ u teslîm edip meblağ-ı mezbûru kable’l-edâ fevt olmağla terekesinden taleb ederim suâl olunsun dedikde gıbbe’s-suâl ve’l-inkâr müdde‘iye-i mezbûreden sıdk-ı makāline beyyine taleb olundukda udûl-ı ahrâr-ı ricâl-i Müslimînden mahalle-i mezbûre sükkânından İmâm Ahmed Efendi b. Hamza ve Molla Hüsrev mahallesinde sâkin İmâm İbrahim Efendi b. Halil ve el-Hâc Mehmed Ağa b. el-Hâc Mustafa li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr Mahmud Efendi b. Hasan b. Ali târîh-i mezbûrda ciheteyn-i mezkûreteynden zevcesi işbu müdde‘iye-i mezbûreye zimmetinde vâcibü’l-edâ elli guruş deyni olduğunu hâl-i kemâl-i sıhhatinde bizim huzûrumuzda ikrâr ve bizi işhâd edip deyn-i mezbûru nâtık işbu deyn temessüğünü mezbûreye def‘ u teslîm eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde gıbbe ri‘âyeti şerâiti’l-kabûl şehâdetleri makbûle olmağın gıbbe’t-tahlîfi’ş-şer‘î mûcebiyle ba‘de’l-hükm mâ-vaka‘a kayd-şüd.<br><br>Fî gurreti Recebi’l-mürecceb sene 1110<br><br>Şuhûdü’l-hâl: Eş-şâhidûnü’s-sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=37702"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37704"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0923"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1072"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>