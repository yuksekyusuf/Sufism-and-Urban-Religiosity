﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 310<br>Hüküm no: 319<br>Orijinal metin no: [70b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ali Beşe b. Receb’in menzilini Defterdar Mustafa Efendi Vakfı’na bey‘ bi’l-istiğlâl yoluyla satması</b><br><br>Medîne-i Hazret-i Ebâ Eyyûb-i Ensârî -[dâme] fî rıdvâni’l-Bârî-’de vâki‘ Takyecibaşı mahallesi sâkinlerinden Ali Beşe b. Receb nâm kimesne meclis-i şer‘-i şerî‘at-ı şerîfede Defterdâr Mustafa Efendi vakf eylediği nukūda bi’l-fi‘l mütevellî olan râfi‘ü’l-kitâb Mustafa Çelebi b. Hüdâverdi mahzarında ikrâr ve takrîr-i kelâm edip emlâkimden olup mahalle-i mezbûrede vâki‘ etrâf-ı erba‘ası Ali Çelebi mülkü ve tarîk-i âm ile mahdûd ve mümtâz olan mülk menzilimi cümle tevâbi‘ ve levâhıkı ile mütevellî-i mûmâ-ileyh Mustafa Çelebi’ye alâ tarîki’l-istiğlâl altı aded sikke-i hasene-i şerîfe altın ile bir frengî altın ve seksen hurda akçeye bey‘ ve teslîm eylediğimde ol dahi minvâl-i muharrer üzre iştirâ ve tesellüm ve kabz ve kabûl eyleyip semeni olan mezbûrü’n-na‘t altı şerîfi altın ile bir frengî altın ve seksen hurda akçeyi mütevellî-i mûmâ-ileyh yedinden tamamen alıp kabz eylediğimden sonra yine menzil-i mahdûd-ı mezkûru mütevellî-i mûmâ-ileyh Mustafa Çelebi târih-i kitâbdan bir sene tamâmına değin ba‘de’t-tahliyyeti’ş-şer‘iyye üç yüz akçe ücret ile bana îcâr ve teslîm edip ben dahi minvâl-i mübeyyen üzre istîcâr ve tesellüm ve kabz ve kabûl eyledim deyicek gıbbe’t-tasdîki’ş-şer‘iyyi’l-vicâhiyyi’l-mu‘teber mâ hüve’l-vâki‘ kayd şüd. Fi’l-yevmi’l-âşir min Zilka‘deti’ş-şerîfe li seneti isneteyn ve seb‘în ve elf.<br><br><br>Şuhûdü’l-hâl: Ali Çelebi el-Kâtib-i vakf, Ahmed Çelebi b. Ali, Mehmed Çelebi b. Ahmed, Mahmud Çelebi el-Câbî, Mustafa Çelebi el-Kâtib-i vakf ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=15014"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15016"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b310"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o451"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>