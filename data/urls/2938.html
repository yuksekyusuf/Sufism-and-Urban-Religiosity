﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 503<br>Hüküm no: 620<br>Orijinal metin no: [111b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yağlıkçı esnafının çarşıya getirilen mallarının kendi esnaflarından olan dellallar vasıtasıyla satılmasıyla ilgili ferman kaydı</b><br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fazli ve’l-yakīn hüccetü’l-hakkı ale’l-halkı ecma‘în vârisü ulûmi’l-enbiyâi ve’l-mürselîn el-muhtassu bi-mezîdi inâyeti’l-meliki’l-mu‘în mevlânâ İstanbul kādısı -zîdet fezâiluhû- tevkī‘-i refî‘-i hümâyûn vâsıl olucak ma‘lûm ola ki mahmiye-i İstanbul’da Bezzâzistân-ı atîk kurbünde vâki‘ yağlıkçı tâifesinin kethüdâları olan Bayram, yiğitbaşıları olan Mustafa ve ihtiyârlarından Mehmed ve Hacı İsmail ve Mehmed ve Ahmed ve Abdullah ve Abdullah ve Mustafa ve Hacı Mehmed nâm kimesneler südde-i sa‘âdetime arzuhâl edip kadîmü’l-eyyâmda[n berü] kendülere mahsûs olan metâ‘ı kefîlleri kendi hırfetlerinden olan dellallar yağlıkçı sûkunda mezâd edegelmişler iken hâlâ âhar hırfetden olan münâdîler bey‘ ve müşterâsı yağlıkçı tâifesine mahsûs olan metâ‘ı mezâd etmeleriyle taşradan bey‘ olunmak için gelen eşyânın nicesi zâyi‘ olmağla beynlerinde ihtilâl bâ‘is olmağın fîmâ-ba‘d bey ve müşterâsı kendü hırfetleri ahâlîsine mahsûs olan metâ‘ı kendisi yağlıkçı hırfeti ahâlîsinden olup beynlerinde ma‘lûm otuz nefer dellâl mezâd edip kendisi âhar hırfetden olan münâdîlere mezâd etdirilmeyip cânib-i şer‘den men‘ birle hüccet-i şer‘iyye verilmeğin hüccet-i şer‘iyye mûcebince amel olunmak bâbında emr-i şerîfim ricâ eyledikleri ecilden hüccet-i şer‘iyye mûcebince amel olunmak emrim olmuşdur. Buyurdum ki hükm-i şerîfim vusûl buldukda sâdır olan emrim üzere amel edip dahi husûs-ı mezbûra tamâm hak ve adl üzere tefahhus ve hüccet-i şer‘iyyeye nazar edip göresin arz olunduğu üzere ise ol bâbda muktezâ-yı şer‘-i kavîm ve mazmûnu muvâfık-ı şer‘ olup alâ-vech-i âtî kayyım yedinde olan hüccet-i şer‘iyye mûcebince amel edip dahi bey‘ ve müşterâsı kendülere mahsûs olan eşyâyı kefîl-i hırfet-i mezbûreden olan otuz nefer münâdîye mezâd etdirilip kefîl-i âhar hırfetde olan münâdîlere kendülere mahsûs olan eşyâyı mezâd eddirmeyip min-ba‘d şer‘-i şerîfe ve hüccet-i şer‘iyyeye ve kadîmden olagelene ve emr-i hümâyûnuma muhâlif kimesneye iş etdirmeyesin, şöyle bilesin ve ba‘de’n-nazar bu hükm-i hümâyûnumu tâife-i mezbûrenin yedlerinde ibkā edip alâmet-i şerîfe i‘timâd kılasın.<br><br>Tahrîren fî-evâili şehri Recebi’l-ferd li-sene ihdâ ve semânîn ve elf.<br><br>Be-makām-ı Kostantıniyyetü’l-mahmiy</p>          <br><a title="Önceki sayfa" style="text-decoration:none" href="./ayrmetin.php?idno=2937"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2939"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b503"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o510"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>