﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 33 Numaralı Sicil (H. 1183-1185 / M. 1769-1770)<br>cilt: 77,&nbsp;sayfa: 270<br>Hüküm no: 235<br>Orijinal metin no: [76a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>III. Ahmed Han’ın kızı Zeyneb Sultan’ın tasarrufunda olan Şeyhzâde bt. Yusuf Vakfı’na ait harap vakıf menzilini yeniden yapmasına izin verildiği</b><br><br>Ashâb-ı hayrâtdan merhûme Şeyhzâde bt. Yusuf’un süknâsı sulehâ ve sâlihâtdan bir kimesneye meşrûta vakfı olup mahmiye-i İslambol’da Ayasofya-i kebîr mahallesinde Kaya Sultân Kerîmesi Sarayı demekle arîf saray-ı âlî ittisâlinde vâki‘ bir tarafdan sâbıkā Bağdad kādısı Şamlı Mehmed Efendi menzili ve iki tarafdan saray-ı mezkûrun hamam-ı kebîrinin su hazînesi ve arsa duvarı ve bir tarafdan tarîk-i âm ile mahdûd ulyâda iki oda ve iki sagīr şirvânlı kamara ve vüstâda bir sagīr oda ve dehliz ve süflâda bir ahır ve kömürlük ve memşâ ve bi’r-i mâ ve matbah ve bahçeyi müştemil bir bâb köhne menzile bi’l-yümn ve’l-ikbâl hâlâ mutasarrıfe olan umdetü’l-muhadderâti’l-mu‘azzama ve pîrâye-i mestûrât-ı mükerreme âftâb-ı ufk-ı mekremiyet Sultân Ahmed Han-ı Sâlis hazretlerinin kerîmât-ı tâhirât-ı celîlelerinden devletli ismetli iffetli Zeyneb Sultân-ı aliyyetü’ş-şân -dâmet fî-hıfzi’l-meliki’l-mennân- hazretlerinin menzil-i mezkûru müceddeden binâ etmek irâde-i aliyyeleri olmağla taraf-ı devletlerinden şeref-mend vekâletleriyle müşerref olduğu ber-nehc-i şer‘î sâbit olan Seyyid Hasan Ağa b. Seyyid İsmail meclis-i şer‘-i şerîf-i enverde bi’l-vekâle takrîr-i kelâm ve ta‘bîr ani’l-merâm edip menzil-i mezkûr mürûr-ı eyyâmla müşrif-i harâb ve mâil-i türâb olmağla bazı mahalleri münhedim ve bazı mahalleri inhidâma mâil ve bir vechile kābil-i süknâ olmadığından mâ‘adâ enkāz balyası dahi müntefe‘un-bih olmayıp müstehleke kabîlinden ve cânib-i vakf-ı mezbûrda menzil-i mezkûru ta‘mîr ve tecdîde mevkūf malı olmayıp arsası rûh-ı vâkıfa üçer İhlâs-ı şerîf ve birer Fâtiha-i şerîfe tilâvet etmek üzere vakfiyetde ba‘de’l-ibkā müvekkilem müşârün-ileyhâ hazretleri arsa-i mezbûre üzerine malıyla nefsi’çün mülkü olmak üzere ebniye ihdâs etmek irâde-i aliyyeleri olmağla müceddeden ber-minvâl-i muharrer ebniye-i mezkûrenin mülkiyetine kıbel-i şer‘den izin verilmek bi’l-vekâle matlûbumdur dedikde hakīkat-i hâl vekîl-i mezbûrun takrîr-i meşrûhu üzere olduğu zeyl-i vesîkada muharrerü’l-esâmî Müslimîn ihbârlarıyla lede’ş-şer‘i’l-enver zâhir ve mütehakkık oldukdan sonra hâkim-i muvakkı‘-ı sadr-ı kitâb -rafa‘a kadrehû mevlâhü’l-vehhâb- hazretleri dahi ânifen zikri mürûr eden köhne bir bâb menzilin arsası üzerine malıyla mülkü olmak üzere nefsi’çün müceddeden ebniye ihdâs etmek üzere müvekkile-i müşârün-ileyhâ hazretlerine kıbel-i şer‘den izin vermeğin mâ vaka‘a bi’t-taleb ketb ü imlâ olundu<br><br>Fî 25 Recebi’l-ferd sene 1185.</p>          <br><a title="Önceki sayfa" style="text-decoration:none" href="./ayrmetin.php?idno=30169"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30171"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist033&bsm=ist033b270"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist033&bsm=ist033o321"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>