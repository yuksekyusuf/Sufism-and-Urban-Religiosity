﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 429<br>Hüküm no: 426<br>Orijinal metin no: [61b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Şaban Ağa’nın terekesi hususunda varislerinin vasi ile birbirlerinin zimmetlerini ibra ettikleri</b><br><br>Mahmiye-i İstanbul’da Hoca Hayreddin mahallesinde sâkin iken bundan akdem vefât eden merhûm Şa‘ban Ağa b. Mehmed’in verâseti sulbiye sagīre kızı Fâtıma ile li-ebeveyn kız karındaşı Yemen nâm hâtuna münhasıra olduğu şer‘an zâhir ve müte‘ayyin oldukdan sonra mezbûre Yemen Hâtun meclis-i şer‘-i hatîrde kendi nefsinden asîl ve zevcesi olup sagīre-i merkūmenin vâlidesi ve tesviye-i umûruna kıbel-i şerî‘at-i mutahhareden mansûbe vasîsi olan Âişe bt. Abdullah nâm hâtun tarafından husûs-ı âti’l-beyânı vekîli olup mezbûrenin zâtını ma‘rifet-i şer‘iyye ile ârifân Mehmed Çelebi b. Mustafa ve Mehmed b. Ali nâm kimesneler şehâdetleri ile şer‘an vekâleti sâbite olan Mustafa Beşe b. Kadri mahzarında tâyi‘aten ikrâr ve i‘tirâf edip mûrisim müteveffâ-yı mezbûr Şa‘ban Ağa’nın hîn-i vefâtında ben yanında bulunmayıp âhar diyârda olmağla siz tereke-i müteveffâ-yı mezbûrdan bazı eşyâ ketm ve ihfâ eylediniz deyu bundan akdem mezbûr Mustafa Beşe ile zevcesi müvekkile-i mezbûre Âişe Hâtun’dan da‘vâ ve taleb eylemişdim hâlâ da‘vâ-yı mezbûremden fâriğa olup tereke-i müteveffâ-yı mezbûra müte‘allika cemî‘ de‘âvî ve mutâlebât ve eymân ve muhâsamâtdan mezbûr Mustafa Beşe ile müvekkile-i mersûme Âişe’nin zimmetlerini ibrâ-i âm ile [ibrâ] ve ıskāt eyledim min ba‘d tereke-i müteveffâ-yı mezbûra müte‘allika merkūmân ile bi-vechin mine’l-vücûh ve sebebin mine’l-esbâb da‘vâ ve nizâ‘ım kalmadı dedikde gıbbe’t-tasdîkı’l-mu‘teber mezbûr Mustafa Beşe dahi meclis-i şer‘de mezbûre Yemen Hâtun mahzarında asâleten ve vekâleten ikrâr ve i‘tirâf edip müvekkilem mezbûre Âişe Hâtun dahi tereke-i müteveffâ-yı mezbûrdan sagīre-i mezbûreye isâbet eden nısf hisse-i şer‘iyyesini vesâyeti hasebiyle ahz u kabz edip muhallefât-ı müteveffâ-yı mezbûra müte‘allika gerek benim ve gerek müvekkile-i mezbûrenin merkūme Yemen Hâtun ile da‘vâ ve nizâ‘ımız kalmadı dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâdî ve’l-ışrîn min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Umdetü’l-emâcid ve’l-a‘yân Ahmed Ağa kethüdâ-i sultân, Hüseyin Efendi b. Mehmed el-imâm, Ahmed Çavuş b. Hüseyin, Mahmud Beşe b. Hızır, Mahmud Beşe b. Abdullah, Mehmed Çelebi b. Mustafa, Mustafa Beşe b. el-Hâc Bayram, Mehmed Beşe b. Ali, Ramazan Beşe b. Ahmed, Mehmed Beşe b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=40704"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40706"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b429"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o851"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>