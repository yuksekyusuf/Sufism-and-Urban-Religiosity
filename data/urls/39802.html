﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 150<br>Hüküm no:  135<br>Orijinal metin no: [26a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Litroz ve Ayvalıdere’deki Sultan Bayezid vakfı arazilerin tasarrufunun Osman Bey b. Hızır Paşa’da olduğu ve Ferhad Paşa vârislerinin talebinin reddi</b><br><br>Bundan akdem mağdûben katl olunan Ferhad Paşa’nın sulbî oğlu olup, bundan akdem vefât eden Ahmed Bey’in sulbî kebîr oğulları Mustafa Çelebi ve Mehmed Bey ve İbrahim Bey meclis-i şer‘-i şerîfde, dergâh-ı âlî -dâme mahfûfen bi’l-me‘âlî- kapıcıbaşılarından umdetü’l-emâcid ve’l-ekârim müstecmi‘u’l-mehâmid ve’l-mekârim Osman Bey b. el-merhûm Hızır Paşa mahzarında her biri takrîr-i da‘vâ edip, merhûm ve mağfûrun leh Sultan Bayezid Hân -aleyhi’r-rahmetü ve’l-gufrân- evkāfından hâlâ müşârunileyh Osman Bey’in yedinde ve taht-ı tasarrufunda olan Havâss-ı Aliyye muzâfâtından Litroz nâm karye sınırı dâhilinde ve Ayvalıdere nâm karye sınırı dâhilinde mevâzi‘-i şettâda vâki‘ her birinin hudûdu beynimizde ve lede’l-ahâlî ve’l-cîrân ma‘lûme olmakla tahdîd ve tavsîf ve beyân ve ta‘rîfden müstağnî olan ( ) kıt‘a tarla ( ) kıt‘a çayırı ( ) kıt‘a bostan yeri merhûm-ı maktûl-i mezbûr Ferhad Paşa’nın taht-ı tasarrufunda olup, târih-i kitâbdan otuz sekiz sene mukaddem katl olundukda arâzi-i mezbûrenin hakk-ı tasarrufu kānûn üzre babamız müteveffâ-yı mezbûra intikāl edip, ol dahi vefât eyledikde, kānûn-ı sultânî üzre bize intikāl etmiş iken müşârunileyh Osman Bey arâzi-i mezkûreye bi gayri vech vaz‘-ı yed eder suâl olunup kasr-ı yed ettirilip bize teslîme tenbîh olunmak matlûbumuzdur dediklerinde, gıbbe’s-suâl mûmâ-ileyh Osman Bey cevâbında, fi’l-hakīka arâzi-i mezkûre mukaddemâ maktûl-i mezbûr Ferhad Paşa’nın taht-ı tasarrufunda olup, târih-i kitâbdan otuz sekiz sene mukaddem mağdûben katl olundukda taraf-ı mîrîden zabt olunup, ba‘dehû târih-i mezbûrda arazî-i mezkûreyi merhûm ve mağfûrun leh Sultan Mehmed Hân -aleyhi’r-rahmetü ve’l-gufrân- hazretleri hemşîreleri merhûme ve mağfûrun lehâ Fâtıma Sultan’a ve mütevellî-i vakf izin ve ma‘rifetiyle tefvîz edip, vâlidem müşârunileyhânın vefâtından sonra arâzi-i mezkûre mahlûle olup âhara tefvîz olunmak lâzım geldikde tefvîzine ben râgıb olup, Ayvalıdere sınırı dâhilinde olan tarlaların hakk-ı tasarrufunu on dokuz senesi şehr-i Ramazânü’l-mübârekinde vakf-ı mezbûr mütevellîsi olan Mustafa Bey bana iki bin akçe bedel-i tefvîz ile ve yedime hat ve hâtemini müştemile tezkire verip ve Litroz sınırı dâhilinde olan arâzinin hakk-ı tasarrufu[nu] bin yirmi senesi Saferi’l-hayrında vakf-ı mezbûr mütevellîsi olan Sinan Ağa yirmi bin nakd-i râyic fi’l-vakt akçe bedel-i tefvîz bana tefvîz edip, kezâlik yedime hat ve hâtemini müştemil tezkire verip, arâzi-i merkūmeyi târih-i mezbûrdan târih-i kitâba gelince mutasarrıf olup zirâ‘at ve harâset edip öşr ve resmin ve mukāta‘asın cânib-i vakf-ı mezbûra edâ ederim, Ayvalıdere sınırında olan tarlalar yirmi beş seneden beri ve Litroz sınırında olan arâzi on yedi seneden beri taht-ı tasarrufumdadır deyü kelâmını nâtıka ve târiheyn-i merkūmeyn ile müverraha ve mütevelliyeyn-i merkūmeynin hat ve hatemlerini müştemile iki kıt‘a tezkire ibrâz edip nazar ve kırâ’at olundukda, mazmûnları takrîr-i meşrûhuna muvâfık bulunmağın, müdde‘ûn-ı merkūmûn istintâk olunduklarında cevâblarında, fi’l-hakīka hâl zikr olunan minvâl üzredir deyü mûmâ-ileyh Osman Bey’in kelâmını ve zikr olunan iki kıt‘a tezkirenin mazmûnlarını her biri i‘tirâf etmeğin, bu mikdâr zamândan beri arâzi-i mezkûrenin öşr ve resmin ve mukāta‘asın sâhib-i arza edâ eyleyip mutasarrıf olmağın, arâzi-i merkūme mûmâ-ileyh Osman Bey’in yedinde ibkā olunup, müdde‘ûn-ı merkūmûnun her biri müşârunileyhe min ba‘d bî-vech mu‘ârazadan men‘ birle, mâ hüve’l-vâki‘ bi’t-taleb ketb olundu. Tahrîren fi’l-yevmi’s-sânî min şehri Rebî‘ilevvel li sene selâsin ve erba‘în ve elf.<br><br><br>Şuhûdü’l-hâl: Umdetü’l-emâcid Ali Ağa b. Hasan el-Cündî, Umdetü erbâbi’t-tahrîr ve’l-kalem Mustafa Efendi tezkireci-i sadr-ı a‘zam, Mahmud Efendi tezkireci-i sadr-ı a‘zam, Umdetü’l-emâcid Mehmed Ağa, Mustafa [Efendi] el-Müderris, Ali Efendi b. Atazâde, Yusuf Ağa el-Cündî, İsmail b. Turgud, Yusuf Efendi b. ( ), Hüseyin Efendi el-Müderris. </p>          <br><a title="Önceki sayfa" style="text-decoration:none" href="./ayrmetin.php?idno=39801"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39803"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b150"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o339"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>