﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 176<br>Hüküm no: 146<br>Orijinal metin no: [42a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çörekçi Mustafa b. Hasan’ın vârislerinin Lâleliçeşme yakınındaki çörekçi dükkânı hisseleri davasında diğer vâris Molla İbrahim b. Mustafa ile sulhen altı yüz guruş alıp ibralaştıkları</b><br><br>Çörekçi<br><br>Mahmiye-i İstanbul’da Kuyumcu Behşâyiş Mahallesi sükkânından iken bundan akdem fevt olan Çörekçi el-Hâc Mustafa b. Hasan’ın verâseti zevcesi Safiye bt. Abdullah nâm hatun ile sulbî kebîr oğlu Molla İbrahim ve hîn-i vefâtında sagīr olup elân kebîr olan Mehmed Said’e inhisârı tahakkukundan sonra işbu bâ‘isü’l-kitâb mezbûr Molla İbrahim meclis-i şer‘-i hatîr-i lâzımü’t-tevkīrde dört sehim i‘tibâriyle zikri âtî çörekçi fırını derûnunda mevcûde âlât-ı lâzımeye vaz‘-ı yedi mütehakkıka olan mezbûre Safiye Hatun mahzarında ikrâr-ı tâm ve takrîr-i kelâm edip mûrisimiz babam [42b] müteveffâ-yı merkūm el-Hâc Mustafa İstanbul’da Lâleliçeşme kurbünde vâki‘ bir bâb çörekçi dükkânı derûnunda mevcûde beyne’l-hiref gedik ta‘bîr olunur âlât-ı ma‘lûmesinin bir sehmini hayatında müteveffâ Süleyman’ın oğlu Hasan’a verüp ve üç sehmini dahi bin yüz yetmiş dört senesi Receb-i şerîfi’nin gurresinde huzûr-ı Müslimînde bey‘-i bâtt-ı sahîh-i şer‘î ve safka-i vâhide ile bin iki yüz seksen iki guruşa bana bey‘ ve temlîk ve teslîm eylediğinde, ben-dahi ber-vech-i muharrer iştirâ ve temellük ve tesellüm eylediğimden sonra semen-i mezkûr bin iki yüz seksen iki guruşu meclis-i mezkûrda hâzırûn olup babam mezbûrun dâyinleri olan ma‘lûmü’l-esâmî kimesnelere vermek üzere havâle-i mukayyede-i sahîha-i şer‘iyye ile ba‘de’l-havâle ve’l-kabûl âlât-ı mezkûrenin üç sehmi vech-i muharrer üzere mülk-i müşterâm oldukdan sonra mezbûre Safiye Hatun bin yüz yetmiş altı senesi Zilhicceti’ş-şerîfe’sinin yirmi sekizinci günü âlât-ı merkūme müteveffâ-yı mezbûrun mülkü olmak üzere ba‘de’l-vefât benimle kendülere ırsen intikāl eyledi zu‘muyla hissesini benden taleb ve da‘vâya Müezzin-i şehriyârî es-Seyyid Salih Çelebi nâm kimesneyi tevkîl, ol dahi ba‘de isbâti’l-vekâle vech-i mezkûr üzere benden da‘vâ ettikde, ben-dahi minvâl-i meşrûh üzere müdde‘âmı şâhidân-ı mu‘addilân şehâdetleriyle ba‘de’l-isbât ve’l-hükm vekîl-i mezbûr mu‘ârazadan men‘ olunup ber-mûceb-i hükm-i mezkûr doksan üç senesine gelince bilâ-nizâ‘ zabt ve tasarruf üzere iken mezbûrân Safiye ve Mehmed Said sâlifü’z-zikr üç sehim hissem on altı sehim i‘tibâr olunup bu hesâb üzere dokuz sehim hisseyi sene-i mezkûrede benden da‘vâ ettikde, beyyine-i hâzıram olmamağla zikrolunan dokuz sehimi mezbûrâna teslîme bana tenbîh olunmuşidi. El-hâletü-hâzihî şâhidlerim hazır olmalarıyla istimâ‘ olunsun deyüp ve min-külli’l-vücûh takrîrine mutâbık kassâm-ı askerî sicillinden muhrec bir kıt‘a hüccet-i şer‘iyye ibrâzıyla da‘vâ ettikde, mezbûre Safiye Hatun zikrolunan âlât-ı ma‘lûmeye vaz‘-ı yedini ikrâr lâkin zevcim müteveffâ-yı mezbûrun müteveffâ oğlu olup bir sehmine mutasarrıf olan Hasan fevt oldukda verâseti anası Hacer Hatun ile karındaşı İsmail’e ba‘de’l-inhisâr, onlar dahi hisselerini bana semen-i ma‘lûm mukābelesinde bey‘, ben-dahi iştirâ ve bâkīsi olan üç sehim hisseyi zevcim fevt oldukda on altı sehim i‘tibâriyle iki sehmi hisse-i irsiyem ve yedi sehmini dahi oğlum mezbûr Mehmed Said’den semen-i ma‘lûma bâ-hüccet-i şer‘iyye iştirâ etmemle bi-hakkın vaz‘-ı yed ederim deyüp zevci hayatında oğlu mezbûr Molla İbrahim’e bey‘ini ve mazmûn-ı hüccet-i mezkûreyi ba‘de’l-inkâr mezbûr İbrahim mazmûn-ı hüccet-i mezkûreye ikāmet-i beyyine ettikden sonra beynlerine muslihûn tavassut edip altı yüz guruş üzerine ba‘de akdi’l-musâlaha ve’l-kabûl mezbûre Safiye Hatun mezbûrân Hacer ve İsmail ve oğlu Mehmed Said’den iştirâ eylediği sihâm-ı mezkûre ile iki sehim hisse-i irsiyesini bi’t-tav‘ ve’r-rızâ bana verüp âlât-ı mezkûrede benim asla ve kat‘â alâka ve medhalim kalmadı dedikden sonra zikrolunan âlâta peştemallık ta‘bîr olunur ücrete müte‘allika âmme-i de‘âvî ve mutâlebât ve kâffe-i eymân ve muhâsemâtdan benim zimmetimi ibrâ-i âm ile ibrâ ve ıskāt eyledikde, ben-dahi ibrâ-i mezkûru kabûl eyledim dedikde mezbûre Safiye Hatun mukırr-ı mezbûr Molla İbrahim’i cemî‘ kelimât-ı meşrûhasında tasdîk ve âlât-ı mezkûrede asla alâkam kalmadı deyü ikrâr ettikden sonra bedel-i sulh-i mezkûr altı yüz guruşu mezbûre Safiye Hatun’a edâ ve teslîme mezbûr Molla İbrahim bi’t-taleb tenbîh birle mâ-vaka‘a bi’t-taleb ketb olundu.<br><br>Fî 8 min-Cumâdelûlâ sene [1]194.<br><br>Şuhûdü’l-hâl: Kethudâ Osman Çelebi, Yiğitbaşı Halil Usta, Yazıcı Süleyman Efendi, es-Seyyid el-Hâc Mehmed, es-Seyyid İbrahim, Abdülkadir Usta, el-Hâc İsmail Usta, Ahmed Usta, Halil Usta.</p>          <br><a title="Önceki sayfa" style="text-decoration:none" href="./ayrmetin.php?idno=30347"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30349"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b176"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o316"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>