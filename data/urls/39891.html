﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 216<br>Hüküm no:  224<br>Orijinal metin no: [43a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ramazan’ın kiralık oda konusunda Ahmed Çavuş’a yaptığı muârazadan men edildiği</b><br><br>Dergâh-ı âlî yeniçerileri çavuşlarından fahrü’l-akrân Ahmed Çavuş b. Pir Veli meclis-i şer‘-i şerîfde Ramazan b. ( ) nâm kimesne mahzarında üzerine takrîr-i da‘vâ edip, mahmiye-i İstanbul’da Kaliçeciler hânında vâki‘ lede’l-ahâlî ve’l-cîrân ma‘lûmü’l-hudûd olan bir bâb Haseki Vakfı’ndan olan oda icâre-i mu‘accele ve yevmî iki akçe ücret-i müeccele ile karındaşım olup bundan akdem vefât eden Hacı Mehmed’in yedinde olup, ba‘de vefâtihî evlâdı kalmayıp zikr olunan oda mahlûle oldukda zikr olunan odayı mezbûr Ramazan ve gāib ani’l-meclis olan Abdülganî nâm kimesne ale’l-iştirâki’s-seviy vakf-ı mezbûr mütevellîsi olan İbrahim Ağa’dan izn-i mütevellî ile tefevvuz eylediklerinden sonra mezbûr Ramazan ve gāib ani’l-meclis olan Abdülganî yine zikr olunan odayı bana tefvîz edip, ben dahi tefevvuz ve kabûl eyledikden sonra ikisi yedimden bedel-i tefevvuz beş bin nakd-i râyic fi’l-vakt akçe alıp kabz edip, zikr olunan oda hâlâ benim tasarrufumda iken mezbûr Ramazan benim tasarrufuma mâni‘ olur, suâl olunup mu‘ârazadan men‘ olunmak matlûbumdur dedikde, gıbbe’s-suâl mezbûr Ramazan cevâbında husûs-ı mezbûru münkir olmağın, müdde‘î-i mezbûr Ahmed Çavuş’dan sıdk-ı da‘vâsına beyyine taleb olundukda, udûl-i ricâlden Yusuf b. Abdullah ve Ali b. Yunus nâm kimesneler li ecli’ş-şehâde mahfil-i kazâya hâzırân olup gıbbe’l-istişhâd, fi’l-vâki‘ zikr olunan odanın nısfı gāib ani’l-meclis olan Abdülganî ve nısf-ı âharını mezkûr Ramazan bizim huzûrumuzda izn-i mütevellî-i vakf-ı mezbûr ile müdde‘î-i mezbûr Ahmed Çavuş’a ferâğ ve tefvîz edip, ol dahi tefevvuz ve kabûl eyledikden sonra yedinden bedel-i tefvîz beş bin nakd-i râyic fi’l-vakt akçe alıp kabz eyledi. Biz bu husûsa şâhidleriz şehâdet dahi ederiz deyü edâ-yı şehâdet-i şer‘iyye eylediklerinde, gıbbe’t-ta‘dîl ve’t-tezkiye şehâdetleri hayyiz-i kabûlde vâkı‘a oldukdan sonra min ba‘d mezbûr Ramazan müdde‘î-i mezkûr Ahmed Çavuş’a bi gayri vech mu‘ârazadan men‘ olunup, mâ hüve’l-vâki‘ bi’t-taleb ketb olundu. Tahrîren fî evâhiri şehri Rebî‘ilevvel li sene selâsin ve erba‘în ve elf.<br><br><br>Şuhûdü’l-hâl: Mehmed b. Ahmed, Kurd b. Hasan, Yusuf b. Şaban, Mehmed b. Ali ve gayruhüm. </p>          <br><a title="Önceki sayfa" style="text-decoration:none" href="./ayrmetin.php?idno=39890"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39892"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b216"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o322"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>