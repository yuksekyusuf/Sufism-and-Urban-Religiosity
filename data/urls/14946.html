﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 245<br>Hüküm no: 250<br>Orijinal metin no: [55a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Şam Kadısı Ahmed Efendi b. Ebû Said Efendi’nin, Şam’da Sâlihiye mevkiindeki menzilini müderris Müftüzâde Mehmed Emin Efendi’ye satması</b><br><br>Mübâya‘a-i âtiyetü’z-zikrin mahallinde tahrîri iltimâs olunmağın savb-ı şerî‘at-ı şerîfeden mevlânâ Sâlih Mehmed Efendi irsâl olunup ol dahi zeyl-i kitâbda muharrerü’l-esâmî olan müslimîn ile medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de Baba Haydar mahallesi sâkinlerinden olup sâbıkan Şâm-ı şerîfde mesned-nişîn-i şer‘-i Muhammedî olan a‘lemü’l-ulemâ’i’l-izâm efdalü’l-fuzalâ’i’l-fihâm yenbû‘ü’l-fezâ’il, metbû‘ü’l-efâzıl, vâsıl-ı gāyâti’l-ma‘ârif, nâsıb-ı râyâti’l-avârif, misbâh-ı rumûzi’l-hakāyik, miftâh-ı künûzi’d-dekāyık Ahmed Efendi necli’l-mevlâ’l-mevâlî, a‘lemü’l-e‘âlî Hazret-i Ebû Said Efendi’nin sa‘âdet-hânelerine varıp akd-i meclis-i şer‘-i şerîf eylediğinde mûmâ-ileyh Ahmed Efendi hazretleri meclis-i ma‘kūd-ı mezkûrda, işbu târih-i sıhhat-nisâbın sâhibi fahrü’l-müderrisîni’l-kirâm zahrü’l-müdakkikīni’l-fihâm Müftüzâde Mehmed Emin Efendi tarafından ikrâr-ı âti’l-beyânı tasdîke vekîl olup âharı dahi tevkîle me’zûn olup hâlâ başbâkīkulu olan mefharü’l-emâcid ve’l-e‘âlî Mehmed Ağa kıbelinden vekîl olan fahrü’l-akrân Osman Ağa mahzarında ikrâr ve takrîr-i kelâm edip akd-i âti’z-zikrin sudûruna değin silk-i mülk-i sahîhimde münselik olup hâric-i medîne-i Şâm-ı şerîf’de Sâlihiyye demekle ma‘lûm mahalde Miskî mahallesinde vâki‘ lede’l-ahâlî ve’l-cîrân ma‘lûmetü’l-hudûd ve’l-cevânib büyût-ı müte‘addide-i fevkāniye ve tahtâniyye ve su dolabı ve zât eşcâr-ı müsmire ve gayr-ı müsmire bahçe ve köşkü müştemil Beyt-i Sarım demekle meşhûr olup sâbıkan Şâm-ı şerîf defterdârı olup hâlâ Safed Paşası olan Ali Paşa’dan iştirâ eylediğim mülk menzilimi cemî‘ tevâbi‘ ve levâhıkı ve âmme-i menâfi‘ ve merâfıkı ile müvekkilim müşârün-ileyh Mehmed Emin Efendi’ye dört yüz kıt‘a esedî guruşa tarafeynden îcâb ve kabûlü hâvî bey‘-i bâtt-ı sahîh-i şer‘î ile bâtten bey‘ ve teslîm edip ol dahi vech-i muharrer üzre iştirâ ve bi’l-vekâle kabûl eyledikden sonra semeni olan mezbûrü’n-na‘t dört yüz esedî guruşu tamamen vekîl-i mezbûr Mehmed Ağa yedinden alıp kabz eyledim ba‘de’l-yevm menzil-i mahdûd-ı mezkûrda vechen mine’l-vücûh alâkam yokdur, müşterî-i mûmâ-ileyh Mehmed Emin Efendi’nin mülk-i mahz-ı müşterâsı ve hakk-ı sarîhi olmuşdur ve menzil-i mahdûd-ı mezkûru mahallinde zabt ve tasarrufa tarafımdan mûmâ-ileyhi taslît eyledim min ba‘d keyfe mâ yeşâ’ mutasarrıf olsun dedikde gıbbe’t-tasdîki’l-mu‘teber vâki‘ü’l-hâli mevlânâ-yı mezbûr mahallinde tahrîr, ba‘dehû meclis-i şer‘a gelip alâ vukū‘ihî inhâ ve takrîr etmeğin mâ hüve’l-vâki‘ gıbbe’l-ibtigā ketb olundu. Fi’l-yevmi’s-sâbi‘ ve’l-ışrîn min Şevvâli’l-mükerrem li sene isneteyn ve seb‘în ve elf.<br><br><br>Şuhûdü’l-hâl: Fahrü’l-müderrisîni’l-kirâm, zahrü’l-muhakkikīni’l-fihâm kapıcı Ahmed Efendi, Fahrü’l-kuzât Ali Efendi, Abdurrahman Çelebi tâbi‘-i bâyi‘-i müşârün-ileyh, Ali Çelebi el-Hüddâm, Ahmed Bey el-Cündî, Musli Bey el-Cündî, Mustafa Ağa Câmi‘-i avârız, Mehmed Çelebi tâbi‘-i Müftü Efendi ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14945"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14947"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b245"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o467"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>