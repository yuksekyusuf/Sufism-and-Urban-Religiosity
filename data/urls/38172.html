﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 438<br>Hüküm no: 367<br>Orijinal metin no: [81b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mahmud Ağa’nın hayattayken bir meselenin halli için Mustafa Ağa’ya verdiği parayı terekeden talep ettiği</b><br><br>Husûs-ı âti’l-beyanın mahâllinde istimâ‘ ve tahrîri için savb-ı şer‘-i enverden mezûnen Sadi Ali Efendi irsâl olunup ol dahi mahmiye-i İstanbul’da Kebeciler Hanı kurbünde Astarcılar Hanı’na varıp zeyl-i kitâbda muharrerü’l-esâmi Müslimîn huzûrlarında akd-i meclis-i şer‘-i şerîf ettikde mahmiye-i mezbûrede Tavukpazarı kurbünde Filibelizâde Hanı’nda sâkin işbu bâ‘isü’l-kitâb Mahmud Ağa b. Mehmed meclis-i ma‘kūd-ı mezkûrda mahmiye-i merkūmede Sekbânbaşı Yakub Ağa mahâllesi ahâlîsinden iken bundan akdem maktûlen vefât eden Silahşor Camusçu el-Hâc Mustafa Ağa b. Seydi’nin sulbiye sagīre kızları Ümmügülsüm ve Âişe’nin li-ebeveyn ammileri ve tesviye-i emrlerine kıbel-i şer‘den mansûb vasîleri olmağla tereke-i müteveffâ-yı mezbûra bi’l-vesâye vaz‘-ı yed eden Ahmed Ağa b. el-mezbûr Seydi mahzarında üzerine da‘vâ ve takrîr-i kelâm edip müteveffâ-yı mezbûr Silahşor Camusçu el-Hâc Mustafa Ağa b. Seydi b. Abdullah’a hayâtında bin yüz kırk iki senesi Şa‘bânı’nın sekizinci günü bir husûsun temşiyeti için bi-tarîkı’r-rüşvet mâlımdan yüz guruşluk para huzûr-ı Müslimînde yedine def‘ u teslîm, ol dahi yedimden ahz u kabz edip husûs-ı mezbûr husûle gelmeyip ve meblağ-ı mezbûru kable’l-edâ fevt olmağla terekesinden taleb ederim, suâl olunsun dedikde gıbbe’s-suâl ve’l-inkâr müdde‘î-i mezbûrdan müdde‘âsını mübeyyin beyyine taleb olundukda udûl-i ahrâr-ı ricâl-i Müslimînden zikr olunan Esirci Hanı’nda sâkin Mustafa Çelebi b. Abdullah ve diğer Mustafa Çelebi b. Mehmed li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka işbu müdde‘î-i mezbûr Mahmud Ağa müteveffâ-yı mezbûr Silahşor Camusçu el-Hâc Mustafa Ağa b. Seydi b. Abdullah’a hayâtında bin yüz kırk iki senesi Şa‘bâni’l-mu‘azzamın sekizinci günü bir husûsun temşiyeti için bi-tarîkı’r-rüşvet mâlından yüz guruşluk para yedine def‘ u teslîm, merkūm el-Hâc Mustafa Ağa dahi yedinden ahz u kabz eyledi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri [82a] makbûle olmağın gıbbe’t-tahlîfi’ş-şer‘î mûcebiyle ba‘de’l-hükm vâki‘ hâli mevlânâ-yı mezbûr mahâllinde tahrîr, ba‘dehû ma‘an irsâl olunan el-Hâc Mehmed b. Ahmed ve Ali Çelebi b. İbrahim ile meclis-i şer‘a gelip alâ-vuku‘ihî inhâ ve takrîr etmeğin mâ vaka‘a bi’t-taleb ketb olundu.<br><br>Fî 6 min-Şa‘bâni’l-mu‘azzam sene 1143.<br><br>Şuhûdü’l-hâl: Es-Seyyid Ahmed Çelebi b. Mehmed, es-Seyyid Ahmed Ağa b. Mahmud, Hüseyin Çelebi b. Ali, Mustafa Çelebi b. Osman, Yusuf Çavuş b. Abdullah, Mustafa Çelebi b. Mustafa</p>          <br><a title="Önceki sayfa" style="text-decoration:none" href="./ayrmetin.php?idno=38171"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38173"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b438"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o526"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>