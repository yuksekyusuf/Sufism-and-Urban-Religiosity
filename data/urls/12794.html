﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 19 Numaralı Sicil (H. 1028 - 1030 / M. 1619 - 1620)<br>cilt: 24,&nbsp;sayfa: 64<br>Hüküm no: 7<br>Orijinal metin no: [3a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sepetçizâde Vakfı’na ait dükkânın işgal edildiği iddiasıyla dava açılması</b><br><br>Medîne-i Ebâ Eyyûb el-Ensârî -râdiye anhu Rabbühü’l-Bârî-’de vâki‘ merhûm (...) nâm kimesne meclis-i şer‘-i hatîr-i lâzımü’t-tevkīrde medîne-i mezbûre mahallâtından Câmi‘-i Kebîr mahallesi sükkânından Osman Çelebi b. Ahmed el-Müezzin nâm kimesne üzerine takrîr-i da‘vâ edip mütevellîsi olduğum vakf-ı mezbûrdan olup medîne-i merkūme sûkunda vâki‘ bir tarafdan Mustafa b. ( ) mülküne ve bir tarafdan diğer Mustafa Ağa b. ( ) tasarrufunda olan dükkâna ve iki tarafdan tarîk-i âma müntehî ve mahdûd bir bâb berber dükkânını ecr-i mislinden noksânıyla mezbûr Osman Çelebi mutasarrıf olup dükkân-ı merkūmu âhara îcârıma merkūm Osman Çelebi mâni‘ olur suâl olunup takrîri tahrîr olunması matlûbumdur dedikde gıbbe’s-suâl mezbûr Osman Çelebi cevâbında fi’l-hakīka zikr olunan dükkân vakf-ı merkūmdan olup bundan akdem icâre-i mu‘accele ve müeccele ile mutasarrıf olan Sepetçizâde demekle şehîr Mehmed Çelebi b. Mahmud nâm kimesne dükkân-ı merkūmun hakk-ı tasarrufunu vakf-ı mezbûr mütevellîsi ma‘rifetiyle Sefer b. Abdullah nâm kimesneye ferâğ edip mukābele-i ferâğda merkūm Sefer yedinden on dört bin nakd-i fıddî-i Osmânî râyic fi’l-vakt akçesin ahz ve kabz edip ol dahi nice müddet mutasarrıf oldukdan sonra dükkân-ı merkūmun hakk-ı tasarrufunu vâlidem merhûme Şirin nâm hâtuna kezâlik izn-i mütevellî ile ferâğ edip mukābele-i ferâğda merkūme yedinden on bir bin nakd-i fıddî-i Osmânî râyic fi’l-vakt akçesin ahz ve kabz edip vâlidem merkūme Şirin Hâtun dahi dükkân-ı mezbûrun hakk-ı tasarrufunu bana ferâğ eyledi, binâen alâ zâlik mezbûrun dükkân-ı merkūmu âhara îcârına mâni‘ olursun dedikde müdde‘î-i mezbûr Ali Halîfe husûs-ı mezbûr minvâl-i muharrer üzre olduğun bi’l-külliyye inkâr edicek mezbûr Osman Çelebi’den sıdk-ı kelâmını mübeyyine beyyine taleb olundukda udûl-i müslimînden Ebûbekir Efendi b. Abdülkādir el-Hatîb ve Ahmed Çelebi b. İbrahim nâm kimesneler li ecli’ş-şehâde meclis-i şer‘a hâzırân olup fi’l-vâki‘ dükkân-ı merkūm bundan akdem Sepetçizâde demekle şehîr mezbûr Mehmed Çelebi’nin icâre-i mu‘accele ve müeccele ile taht-ı tasarrufunda ba‘dehû merkūm Sefer’e fâriğ olup mukābele-i ferâğda yedinden on dört bin akçesin ahz ve kabz edip mezbûr Sefer dahi bunca müddet mutasarrıf oldukdan sonra merkūm Osman Çelebi’nin vâlidesi mezbûre Şirin’e dükkân-ı mezbûrun hakk-ı tasarrufunu ma‘rifet-i mütevellî ile fâriğ olup mukābele-i ferâğda merkūm yedinden on bir bin nakd-i fıddî-i Osmânî râyic fi’l-vakt akçesin ahz ve kabz ettikden sonra merkūme Şirin Hâtun dahi kezâlik bir nice müddet mutasarrıfe oldukdan sonra dükkân-ı mezbûrun hakk-ı tasarrufunu sadrî oğlu mezbûr Osman Çelebi’ye fâriğa oldu. Bu husûsa şâhidleriz şehâdet dahi ederiz deyû edâ-i şehâdet-i şer‘iyye ettiklerinde ba‘de ri‘âyeti şerâiti’l-kabûl mezbûrânın şehâdetleri hayyiz-i kabûlde vâkı‘a oldukdan sonra mâ hüve’l-vâki‘ bi’t-taleb ketb olundu.<br><br><br>Hurrire fi’l-yevmi’s-sâlis aşer min Muharremi’l-harâm li sene tis‘a ve ışrîn ve elf.<br><br><br>Şuhûdü’l-hâl: Mehmed Ağa b. Hasan, Hüseyin b. Ramazan, el-Hâc Mustafa b. Abdullah el-Hammâmî, Mehmed b. Hüseyin el-Müezzin, Mustafa b. Abdullah el-Hammâmî-i sânî, Osman b. Hamza el-Haffâf, Ali b. Abdullah, Mustafa b. Mehmed, Yakub b. Kurd, Süleyman b. Turgud, Yusuf b. Abdullah Ser-bölük-i muhzırân ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=12793"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12795"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp019&bsm=eyp019b064"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp019&bsm=eyp019o558"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>