﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 461<br>Hüküm no: 566<br>Orijinal metin no: [104b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ali’nin oğlu Hasan’ın, eski vasisi Mehmed Çelebi aleyhindeki alacak davasından men olunması</b><br><br>Havâss-ı refî‘a kazâsı muzâfâtından kasaba-i Çatalca’da Ferhadpaşa mahallesi ahâlîsinden iken bundan akdem vefât eden Ali b. Mehmed’in sulbî oğlu olup hâlâ bâliğ ve kebîr olan Hasan nâm Bostânî dîvân-ı kāimmakām-ı hazret-i sadrazamîde akd olunan meclis-i şer‘-i şerîfde kasaba-i mezbûre serdârı olup zamân-ı suğrunda vasîsi olan işbu bâ‘isü’l-kitâb Mehmed Çelebi b. Abdülfettah nâm kimesne mahzarında üzerine da‘vâ ve takrîr-i kelâm [edip] mezbûr Mehmed Çelebi hâl-i suğrumda kıbel-i şer‘den mansûb vasîm olup babam müteveffâ-yı mezbûrun terekesinden bana isâbet eden beynimizde ma‘lûm meblağı kabz ve ba‘zını dokuz sene benim için istirbâh edip hâsıl olan ribhinden on altı bin akçesini bi-gayr-ı hakkın kendi mesârifine sarf ve bir mikdârını dahi benim mesârifime sarf edip ba‘dehû azlolunup Osman Çelebi b. Ali nâm kimesne umûrumu ikāmet için taraf-ı şer‘den vasî nasb olundukda mezbûr Mehmed Çelebi asl-ı mâlımdan yedinde kalan ma‘lûmü’l-mikdâr meblağı mezbûr Osman Çelebi’ye teslîm, mezbûr Osman Çelebi dahi ahz u kabz etmiş idi, suâl olunup mezbûr Mehmed Çelebi’nin vech-i muharrer üzere kendi mesârifine sarf etdiği meblağ-ı mezbûr on altı bin altı yüz akçenin mezbûr Mehmed Çelebi’den alıverilmesi matlûbumdur dedikde, gıbbe’s-suâl mezbûr Mehmed Çelebi cevâbında ben müdde‘î-i mezbûrun vasîsi iken bin altmış dört senesi Muharremi’l-harâmın yirmi beşinci günü kasaba-i mezbûrede nâib olan İbrahim Efendi vesâyet-i mezbûreyi ikāmet için bana yevmî beşer akçe ücret ta‘yîn edip yedime hüccet verdiğinden sonra ben dahi dokuz sene hizmet edip umûr-ı vesâyeti ikāmet etmekle hizmetim mukābelesinde ta‘yîn olunan yevmî beşer akçeden dokuz senede ribh-i mezbûrdan on altı bin altı yüz akçe almış idim deyü def‘[le] mukābele edicek mazmûnu min-külli’l-vücûh takrîr-i meşrûhunu nâtık bin altmış dört senesi Muharremi’nin yirmi beşinci günü ile müverraha ve nâib-i mezbûr İbrahim Efendi’nin hatt ü hâtemini hâviye hüccet-i şer‘iyye ibrâz etmeğin gıbbe’s-suâl müdde‘î-i mezbûr mazmûn-ı hüccet-i mezbûreyi inkâr etmeğin mezbûr Mehmed Çelebi’den mazmûn-ı hüccet-i mezbûreye beyyine taleb olundukda mahalle-i mezbûre ahâlîsinden Ramazan b. Muharrem ve Derviş b. Ali nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka bin altmış dört senesi Muharremi’nin yirmi beşinci günü kasaba-i mezbûrede nâibü’ş-şer‘ olan mezbûr İbrahim Efendi mezbûr Mehmed Çelebi’nin umûr-ı vesâyet-i mezbûreyi ikāmeti mukābelesinde mezbûr Mehmed Çelebi’ye yevmî beşer akçe ücret ta‘yîn edip yedine işbu hüccet-i mezbûreyi vermiş idi, biz bu husûsa bu vech üzere şâhidleriz, şehâdet dahi ederiz deyü herbiri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûr vech-i mübeyyen üzere mu‘ârazadan men‘ olunup mâ-hüve’l-vâki‘ bi’t-taleb ketb olundu.<br><br>Fî 3 min-şehri Ramazani’l-mübârek sene 1081.<br><br>Şuhûdü’l-hâl: Umdetü’l-a‘yân Hüseyin Ağa kethüdâ-yı hazret-i efendi, zübdetü’l-akrân Mehmed Ağa ser-muhzırân, Cafer Beşe b. Hüseyin çukadâr-ı hazret-i efendi, Şa‘bân Beşe Sarrâc-ı hazret-i efendi.</p>          <br><a title="Önceki sayfa" style="text-decoration:none" href="./ayrmetin.php?idno=2883"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2885"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b461"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o519"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>