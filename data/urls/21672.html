﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 813<br>Hüküm no: 608<br>Orijinal metin no: [138b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Beşe’nin terekesinden varislerinden Arzi’ye intikal eden bağın satış ve kiralanması için Habib Bey’in vekil tayin edildiği</b><br><br>Mahmiye-i Galata muzâfâtından İstinye nâhiyesine tâbi‘ Sarı[yar] nâm karyede sâkine Mülâyim nâm-ı diğer Emine bt. Abdullah nâm hatun meclis-i şer‘-i şerîfde mahmiye-i İstanbulˈda Kaliçeci Hasan mahallesinde sâkin iken bundan akdem fevt olan el-Hâc Mustafa Beşe b. İbrahimˈin sulbiye kızı Arzi nâm sagīrenin kıbel-i şer‘den mansûb vasîsi olan işbu râfi‘üˈr-rakīm Habib Bey b. Veli mahzarında ikrâr ve takrîr-i kelâm edip karye-i mezbûrede vâki‘ bir tarafdan İskender Beşe mülküne ve bir tarafdan Mustafa Efendi mülküne ve iki tarafdan tarîk-i âmma müntehî iki bâb fevkānî beyti ve bir sofa ve bi’r-i mâ’ı ve ahırı ve bağçeyi müştemil mülk menzilim ile yine karye-i mezbûre bağlarına dâhil Arabayolu nâm mevzi‘de vâki‘ bir tarafı Mavrodi ve bir tarafı Hristo bağları ve iki tarafı tarîk-i âm ile mahdûd ve bir kıt‘a bağı vasî-i mezbûre üç yüz esedî guruşa bey‘ ve teslîm ol dahi mal-ı sagīre ile bi-tarîkıˈl-istiğlâl iştirâ ve kabûl ettikden sonra semenleri olan meblağ-ı mezbûru vasî-i merkūm yedinden ahz u kabz ettiğimden sonra yine vasî-i mezbûr menzil-i merkūmu ba‘deˈt-tahlîf veˈt-takābuz ve bağ-ı mezkûru târih-i kitâbdan üç yüz altmış gün tamamına değin kırk esedî guruş ücret ile bana îcâr ve teslîm ve ben dahi istîcâr ve tesellüm ettiğimden sonra menzil-i mezbûr ve bağ-ı mezkûrun derklerine ve ücret-i lâzımelerine karye-i mezbûreden Teberdâr İsa Beşe b. Hüseyin ve Mustafa Çelebi b. Ali ve Abdülkerim Çelebi b. Ömer nâm kimesneler tarafeynden emr u kabûlü hâviye kefâlet-i sahîha ile kefîl olduk dediklerinden sonra gıbbeˈt-tasdîk mezbûre Mülâyim vasî-i mezbûr mahzarında ikrâr ve i‘âde-i kelâm edip eğer meblağ-ı mezbûr ile ücret-i mezbûreyi ecl-i mezbûr tamamında edâ etmezsem menzil-i mezbûr ile bağ-ı mezkûru semen-i misilleriyle âhara bey‘ ve semenlerinden deyn-i mezbûrîni ba‘deˈl-istifâ fazla kalırsa bana îsâle küllü mâ azaltüke fe ente vekîlî misdâkınca tarafımdan azl ve in‘izâlden masûne vekâlet-i devriye ile vasî-i mezbûru vekîl nasb ve ta‘yîn eyledim dedikde ol dahi kabûl ve merâsimini edâya ta‘ahhüd etmeğin mâ vaka‘a biˈt-taleb ketb olundu.<br><br>Fiˈl-hâmis-i aşer min-Cumâdelûlâ li-sene hamse ve semânîn ve elf.<br><br>Şuhûdüˈl-hâl: İftihârüˈl-a‘yân Yusuf Ağa Haseki el-mübâşir, Abdullah Efendi b. Abbas el-imâm, el-Hâc Emrullah Çelebi b. Derviş, Zülfikar Ağa b. Abdullah, Ömer Çelebi b. Osman, Hüseyin Bey b. Mahmud, Hasan Hoca b. Hüseyin, Davud Beşe b. Maden, es-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=21671"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21673"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b813"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o889"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>