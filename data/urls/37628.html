﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 839<br>Hüküm no: 684<br>Orijinal metin no: [155b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatıma Hatun’un vasiyetine vasi ve nazır tayini</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i şerîfden irsâl olunan Mevlânâ es-Seyyid Abdülmuti Efendi umdetü’l-meşâyihi’l-kâmilîn zübdetü’l-vâ‘izine’n-nâsıhîn eş-Şeyh İsa Efendi b. Ali’nin mahmiye-i İstanbul’da Tercümân Yunus mahallesinde sâkin oldukları tekyelerine varıp zeyl-i kitâbda muharrerü’l-esâmî udûl-ı Müslimîn huzûrunda akd-i meclis-i şer‘-i nebevî eyledikde mûmâ-ileyhin üvey kızı olup zâtı mahalle-i mezbûre sükkânından fahrü’l-kuzât Hasan Efendi b. eş-Şeyh Osman Efendi ve Ömer Efendi b. Mustafa ta‘rîfleriyle mu‘arrefe olan Fâtıma Hatun bt. el-merhûm Mumcubaşı Mustafa Ağa meclis-i ma‘kūd-ı mezbûrda işbu bâ‘isü’l-kitâb İmâm Ali Efendi b. Şa‘bân mahzarında ikrâr ve takrîr-i kelâm edip hâlâ mübtelâ olduğum marazdan necât bulmayıp [156a] bi-emrillâhi te‘âlâ vefât edersem cemî‘ terekemden düyûn-ı sâbitem edâ olundukdan sonra bâkī kalan terekemin sülüsü ifrâz olunup bin bir akçesi iskāt-ı salât ve sâir ferâizim içün sarf oluna ve cenâzemi Üsküdar’a götürmek içün ve mezârım münderis olmamak içün vaz‘-ı ahcâr ve eyyâm-ı mu‘tâdede it‘âm-ı ta‘âm ve hâtemât-ı şerîfe ve tevhîd ü ezkâr-ı münîfe ve sâir vücûh-ı hayr u birre mecmû‘-ı sülüs nâzırlar re’yiyle harc ü sarf oluna deyü vasiyet edip tenfîzine mezbûr İmâm Ali Efendi’yi vasiyy-i muhtâr ve mûmâ-ileyh eş-Şeyh İsa Efendi’yi ve vâlidem Zahide Hatun bt. Hüseyin Efendi’yi hasbî nâzır nasb ü ta‘yîn eyledim dedikde onlar dahi vesâyet-i mezbûre ve nezâret-i merkūmeyi muvâcehesinde kabûl ve merâsimini edâya ta‘ahhüd etmeğin vâki‘ hâli mevlânâ-yı mezbûr mahallinde tahrîr ve ma‘an ba‘s olunan İbrahim Çelebi b. Mehmed ile meclis-i şer‘a gelip alâ-vukū‘ihi inhâ ve takrîr etmeğin mâ-vaka‘a kayd-şüd.<br><br>Fî 27 min-Cumâdelâhire sene 1110<br><br>Şuhûdü’l-hâl: Zahrü’l-meşâyihi’l-kirâm eş-Şeyh Yahya Efendi b. eş-Şeyh Hüseyin el-Mennân(?), Umdet-i kuzât Mehmed Efendi b. Osman, Fahrü’l-kuzâti’l-müteşerri‘în Hasan Efendi b. Osman, Mehmed Dede b. Hüseyin, Mehmed Çelebi b. eş-Şeyh Ali Efendi, Ömer Efendi b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=37627"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37629"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0839"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1088"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>