﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 352<br>Hüküm no: 365<br>Orijinal metin no: [80b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süleyman b. Ali Çelebi’nin harap menzilinin Halil Çelebi b. İbrahim’e satılması</b><br><br>Havâss-ı Aliyye kazâsına tâbi‘ Kâğıdhâne nâm karyede sâkin iken bundan akdem vefât eden Ali Çelebi b. Süleyman nâm müteveffânın sulbî sagīr oğlu Süleyman nâm sagīrin tesviye-i umûru için kıbel-i şer‘den mansûb vasî olan üvey babası mefhar-i kuzâti’l-İslâm Nasuh Ağazâde Mehmed Efendi meclis-i şer‘de işbu rafi‘ü’l-kitâb Halil Çelebi b. İbrahim eş-şehîr bi Debbâğzâde mahzarında bi’l-vesâye ikrâr ve takrîr-i kelâm edip hâlâ vasîsi olduğumuz üvey oğlum mezbûr Süleyman’a babası mezbûr Ali Çelebi’den bi’l-irsi’ş-şer‘î isâbet ve intikāl eden emlâkinden karye-i mezbûrede vâki‘ bir tarafdan Hüseyin Beşe b. Abdullah mülkü ve bir tarafdan Ahmed mülkü ve tarafeyni tarîk-i âm ile mahdûd bir bâb fevkānî ve bir bâb tahtânî odaları ve bir ahırı ve su kuyusunu ve zât-ı eşcâr-ı müsmire ve gayr-ı müsmire hadîkayı müştemil mülk-i mevrûs menzili, mürûr-ı eyyâm ve kürûr-ı a‘vâm ile harâb ve mâil-i türâb olup ta‘mîr ve termîme sagīr-i mezbûrun kudreti olmadığından mâ‘adâ sagīr-i mezbûrun nafaka ve kisveye zarûreti olmağla menzil-i mezbûr semen-i misli ile bey‘ ve semeni istirbâh olunup hâsıl olan murâbahası ile sagīr-i mezbûr infâk olunmak her vechile sagīr-i mezbûra enfa‘ olmağın ba‘de’l-müzâyede ve’l-inkıtâ‘i’r-rağbe menzil-i mezbûr merkūm Halil Çelebi üzerinde dört bin akçede karâr edip ziyâde ile tâlib-i âhar zuhûr etmemeğin ben dahi vesâyetim hasebiyle menzil-i mahdûd-ı mezkûru cemî‘-i tevâbi‘ ve levâhıkı ile dört bin fıddî nakd-i râyic-i fi’l-vakt akçeye tarafeynden îcâb ve kabûlü hâvî bey‘-i bâtt-ı sahîh-i şer‘î ile Halil Çelebi’ye bey‘ ve teslîm, ol dahi ber minvâl-i muharrer iştirâ ve tesellüm ve kabz ve kabûl edip semeni olan mezbûrü’n-na‘t dört bin akçeyi tamamen mezbûr Halil Çelebi yedinden vesâyetim hasebiyle alıp kabz eyledim ba‘de’l-yevm menzil-i mahdûd-ı mezkûr merkūm Halil Çelebi’nin mülk-i müşterâsı ve hakk-ı sarîhidir, keyfe mâ yeşâ’ mutasarrıf olsun dedikde gıbbe’t-tasdîki’l-mu‘teber menzil-i mezbûr vech-i muharrer üzre harâb olup ve sagīr-i mezbûrun nafakaya zarûreti olmağla bey‘ olunması sagīre enfa‘ idiğini ve meblağ-ı mezbûr hîn-i bey‘de menzil-i mezbûrun semen-i misli idiğini zeyl-i kitâbda muharrerü’l-esâmî olan müslimîn haber vermeğin mâ cerâ bi’t-taleb ketb olundu. Fi’l-yevmi’t-tâsi‘ aşer min Zilhicceti’ş-şerîfe li sene isneteyn ve seb‘în ve elf.<br><br><br>Şuhûdü’l-hâl: Mehmed Efendi el-Kadı, Mehmed Bey b. Hasan, Ali Çelebi b. Mahmud, Hüseyin Muhzır, Eyüb Çelebi b. Mehmed ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=15060"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15062"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b352"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o441"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>