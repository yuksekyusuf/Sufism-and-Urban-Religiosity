﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 127<br>Hüküm no: 78<br>Orijinal metin no: [32-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İzmir’de Sancakburnu Kalesi Topçubaşısı Mahmud Ağa’nın vârislerinden kızı Nefise’nin, terekeden olup Ali Namık Efendi’ye satılan zeytin ağaçları ve değirmen hissesinin verilmesi talebiyle açtığı davanın reddedildiği</b><br><br>Sancakburnu Kal‘ası Topçubaşısı sâbık Mahmud Ağa’nın vereselerinin da‘vâları<br><br>Ma‘rûz<br><br>Medîne-i İzmir’e muzâfe Kal‘a karyesinde sâkin iken bin iki yüz elli dört senesi hilâlinde vefât eden Sancakburnu Kal‘ası Topçubaşısı sâbık Mahmud Ağa b. Halil b. Abdullah’ın verâseti zevce-i menkûha-i metrûkeleri Zeyneb bt. Hasan ve Emine bt. Süleyman ve Şerife bt. Ahmed hatunlar ile merkūme Zeyneb Hatun’dan mütevellide ol târihde mürâhıka ve hâlâ sulbiye kebîre kızı Nefîse Hatun’a ve merkūme Emine Hatun’dan mütevellid sulbî sagīr oğlu Süleyman’a ve zevce-i mutallakasından mütevellide sulbiye sagīre kızı Fatıma’ya münhasıra ve mesele-i mîrâsları doksan altı sehmden olup sihâm-ı mezbûreden dörder sehmden on iki sehmi zevcât-ı mezbûrât Zeyneb ve Emine ve Şerife hatunlara ve yirmi bir sehmi bint-i kebîre-i merkūme Nefîse Hatun’a ve kırk iki sehmi ibn-i mezbûr Süleyman’a ve yirmi bir sehmi dahi bint-i sagīre-i merkūme Fatıma’ya isâbeti tahakkukundan sonra verese-i mezbûrûndan ashâb-ı arzuhâlden zâtı mu‘arrefe bint-i kebîre-i mezbûre Nefîse Hatun kezâlik zâtı mu‘arrefe vâlidesi mezbûre Zeyneb Hatun hâzır olduğu hâlde Pazartesi günü huzûr-ı hazret-i Fetvâ-penâhî’de ma‘kūd meclis-i şer‘-i münîrde zikri âtî bin sekiz yüz elli dört [yetmiş iki] sâk zeytin eşcârıyla bir kıt‘a revgan-ı zeyt âsiyâbına vaz‘-ı yedi mütehakkık olan hâcegân-ı Dîvân-ı Hümâyûn’dan derûn-ı arzuhâlde ismi mezkûr es-Seyyid Ali Namık Efendi b. Hüseyin b. Abdullah tarafından husûs-ı âti’l-beyânda vekîl olduğu Ali Ağa b. Mustafa, Mehmed Şakir Ağa b. ...? Mustafa nâm kimesneler şehâdetleriyle sâbit olan es-Seyyid Mehmed Şerif Ağa b. el-Hâc Ahmed muvâcehesinde babam ve mûrisim müteveffâ-yı merkūm Mahmud Ağa’nın hîn-i fevtinde bi’l-cümle terekesi tahrîr ve bey‘ olunur oldukda mârrü’z-zikr elli dört senesi Muharremi’l-harâmının on üçüncü günü târihiyle müverraha ve ol târihde medîne-i mezbûre nâibi Meşreb Efendi hafîdi müderrisîn-i kirâm-ı zevi’l-ihtirâmdan Ali Râif Efendi’nin imzâ ve hâtemini hâvî bir kıt‘a hüccet-i şer‘iye ve şehr-i mezkûrun yirmi beşinci günü târihiyle müverrah bir kıt‘a defter-i kassâm nâtıkları oldukları üzere babam ve mûrisim müteveffâ-yı mezbûrun terekesinden mahâll-i müte‘addide-i ma‘lûmelerde magrûs bin sekiz yüz <<elli dört>> yetmiş iki aded zeytin eşcârlarıyla Kal‘a karyesi kurbünde vâki‘ ma‘lûmü’l-hudûd ve’l-müştemilât bir kıt‘a revgan-ı zeyt âsiyâbı bâ-müsevveg-i şer‘î refte refte beyne’t-tâlibeyn lede’l-müzâyede ve gıbbe’l-inkıtâ‘i’r-rağbe esmân-ı misilleri olan cem‘an altmış altı bin iki yüz doksan beş guruşa müvekkil-i mûmâ-ileyh es-Seyyid Ali Namık Efendi’ye bey‘ ü temlik ve teslîm eylediğimde ol dahi ber-minvâl-i meşrûh iştirâ ve temellük ve tesellüm ve kabz ü kabûl etmekle semen-i meblağ-ı mecmû‘-ı mezkûr altmış altı bin iki yüz doksan beş guruşu ahz u kabz ve babam ve mûrisim müteveffâ-yı merkūmun defter-i kassâmına idhâl olundukdan sonra meblağ-ı mecmû‘-ı merkūm ile babam ve mûrisim müteveffâ-yı mezbûrun sâir bi’l-cümle terekesinden ber-mûceb-i defter-i kassâm-ı mezkûr ba‘de ihrâci’l-mesârifi’d-düyûn hisse-i irsiyeme isâbet eden meblağ-ı ma‘lûmü’l-mikdârı vâlidem hisse-i merkūme târih-i mezkûrda min-kıbeli’ş-şer‘ vasîyy-i mansûbem olmağla tarafından tevkîl eylediği kimesne bi’l-vekâle kabz edip lâkin vâlidem hâzıra-i mezbûreye teslîm eylediği ma‘lûmum olmayıp vâlidem merkūme dahi kabzını münkire olmağın ol-vechile ben mağdûre olmamla öyle olucak zikrleri sebkat eden bin sekiz yüz <<elli dört>> yetmiş iki sâk zeytin eşcârlarıyla âsiyâb-ı mezbûrdan ber-tashîh-i [33] mezkûr hisse-i irsiyelerimden keff-i yed edip mahallerinde bana teslîme müvekkil-i mûmâ-ileyh es-Seyyid Ali Namık Efendi’ye asâleten vekîl-i merkūm es-Seyyid Mehmed Eşref Ağa’ya tenbîh olunmak murâdımdır deyü vâlidesi hâzıra-i mezbûre Zeyneb Hatun’un tasdîkiyle tasaddî eylediği da‘vâsı takrîr-i meşrûhu üzere mesmû‘a ve mültefit olmamağla mûcebince müdde‘iye-i merkūme Nefîse Hatun da‘vâ-yı mezkûresiyle müvekkil-i mûmâ-ileyh es-Seyyid Ali Namık Efendi’ye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 25 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34730"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34732"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b127"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o635"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>