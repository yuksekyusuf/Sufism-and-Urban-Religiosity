﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 265<br>Hüküm no: 277<br>Orijinal metin no: [39a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İshak Paşa Vakfı’na ait Ankara’daki Şengüli Hamamı’nın kazanının ve bazı enkazının satılması</b><br><br>Min mümzâtihî Mahmiye-i Bursa İnegöl’ünde merkūm-ı merhûm İshak Paşa nâm sâhibü’l-hayrın evkāfına hâlâ mütevellî olan Zeynelabidin Ağa b. Mehmed nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de hâlâ Rumeli kazasker[i] olan a‘lemü’l-ulemâ’i’l-mütebahhirîn efdalü’l-fuzalâ’i’l-mütevveri‘în alemü’l-ilm ve’l-hüdâ menârü’l-fazl ve’l-yakīn câmi‘ü’l-fürû‘ ve usûl hâviyü’l-menkūl ve’l-ma‘kūl sa‘âdetlü Mehmed Emin Efendi hazretleri taraf-ı karînü’ş-şerîflerinden ikrâr-ı âti’z-zikri tasdîke vekîl olup nehc-i şer‘î ve tarîk-i mer‘î üzre şer‘an vekâleti sâbite olan Hasan Efendi b. Abdullah mahzarında bi’t-tevliyye takrîr-i kelâm ve ta‘bîr ani’l-merâm edip vâkıf-ı mûmâ-ileyhin evkāfından olup medîne-i Ankara’da el-Hâc Ashâb mahallesinde vâki‘ tarafeyni tarîk-i âm ve bir tarafı tarîk-i hâs ve bir taraf-ı râbi‘i Ayâşîzâde menzili ile mahdûd ve mümtâz Şengüli hamamı demekle ma‘rûf çifte hamam devr-i eyyâm ve şühûr [ve] kürûr-ı a‘vâm ile müşrif-i harâb ve mâil-i türâb olup bir vechile kābil-i intifâ‘ olmamağla kimesnenin dahi tasarrufunda dahi olmayıp ve müceddeden binâ ve ta‘mîre cânib-i vakıfdan müsâ‘ade olmadığından gayrı icâre-i mu‘accelesine mahsûb [olmak] üzre binâ ve tasarrufa kimesne rağbet etmemekle hamam-ı mezkûrun hükm-i nakzda olan ebniye-i mevcûde ve bir kazganı semen-i misli ile taraf-ı vakıfdan bey‘ ve îcâr ve tefevvüz olunmak ve min külli’l-vücûh vakfa enfa‘ ve evlâ olmağın ben dahi ebniye ve kazganı ba‘de’l-müzâyede ve inkıtâ‘i’r-rağbet bin esedî guruşa ma‘rifet-i şer‘le ve nâzır-ı vakıf olup Saray-ı cedîd-i sultânî ağası olan iftihârü’l-havâs ve’l-mukarrebîn Mehmed Ağa ma‘rifetiyle bi’t-tevliyye müevekkil-i müşârün-ileyh hazretlerine bey‘ ve arsa-i sırfasını dahi senede yirmi esedî guruş mukāta‘a-i müsbete ile îcâr edip anlar dahi ber vech-i mastûr iştirâ ve temellük ve kabûl buyurduklarından sonra semen-i merkūm bin esedî guruş vakıf için tevliyyetim hasebiyle ahz u kabz edip ebniye-i merkūmeyi mahallinde kabz ve tasarrufa taraf-ı bâhirü’ş-şereflerinden vekîl eyledikleri el-Hâc İsâ’ya teslîme ta‘ahhüd eyledim. Arsa-i mezkûreyi mukāta‘a-i merkūme ile emsâli gibi tasarrufa varırsa kendi mâllarıyla mülkleri olmak üzre binâya bi’t-tevliyye izin verdim dedikde gıbbe’t-tasdîki’l-mu‘teber mâ hüve’l-vâki‘ bi’t-taleb ketb olundu. Fi’l-yevmi’t-tâsi‘ aşer min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Umdetü’l-müderrisînü’l-kirâm Mehmed Şeyhî Efendi, fahrü’l-müderrisîn Ahmed Efendi b. Abdülbâkī, el-Hâc Derviş b. Hasan, el-Hâc Halil el-Ankaravî, Mehmed Efendi İmâmzâde. </p>          <br><a title="Önceki sayfa" style="text-decoration:none" href="./ayrmetin.php?idno=3220"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3222"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b265"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o748"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>