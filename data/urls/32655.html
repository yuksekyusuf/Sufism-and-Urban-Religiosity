﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 253<br>Hüküm no: 229<br>Orijinal metin no: [45a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Seyyid Mehmed Çavuş b. Hüseyin’in, kefaletinden dolayı Avramaki v. Nikola’dan aldığı parayı iade etmesi gerektiği</b><br><br>3.000 guruş reddi<br><br>Mukābele şüd<br><br>Ma‘rûz[-ı dâ‘î-i devlet-i aliyyeleridir ki]<br><br>Sarraf tâifesinden Avramaki v. Nikola zimmî meclis-i şer‘-i enverde mültezim tâifesinden Mehmed Bey b. Ömer muvâcehesinde tersâne-i âmire çavuşlarından es-Seyyid Mehmed Çavuş b. es-Seyyid Hüseyin nâm kimesne ile merkūm Mehmed Bey’in sarrafı derûn-ı arzuhâlde mastûrü’l-ism Konarta v. Çelbon nâm Yahûdi hâzır oldukları hâlde merkūm Mehmed Bey nezâret-i hazret-i Şeyhülislâmîde âsûde evkāfdan cennet-mekân firdevs-âşiyân merhûm Sultan Bâyezid-i Velî Han -tâbe serâhu- hazretlerinin vakf-ı şerîfi müstagallâtından haslar kalemi mukāta‘asını bin iki yüz otuz dört senesi Martı ibtidasından Şubatı gāyetine değin bir sene zabt etmek üzere bedel-i ma‘lûm ile ba‘de’l-iltizâm vakf-ı müşârun-ileyh müstegallâtından mukāta‘a-i mezkûre dâhilinde olan Şamlar mukāta‘asını kendi ifrâz ve sene-i merkūmeye mahsûben hâzır-ı mezbûr es-Seyyid Mehmed Çavuş ile gāibân ani’l-meclis Veliyüddin Bey ve es-Seyyid Ömer Ağa nâm kimesnelere yedi bin yedi yüz elli guruş bedel-i iltizâm ile iştirâken ilzâm eylediğinde onlar dahi bedel-i iltizâm-ı merkūm zimmetlerinde her biri âhara kefîl olarak deynleri olmak üzere merkūm Mehmed Bey’e bir kıt‘a temessük i‘tâ ben dahi bedel-i iltizâm-i merkūma kefîl bi’l-mâl ve dâmin oldum deyü temessük-ı merkūm bâlâsına tahrîr ve temhîr ettikden sonra meblağ-ı mezbûr yedi bin yedi yüz elli guruşun bin guruşunu sene-i mezbûre Cemâziyelevvelîsi’nin on beşinci gününde nakden ve üç bin yedi yüz elli guruşunu bin iki yüz otuz beş senesi Rebî‘ülevvelinin on beşinci gününde gāib-i mezbûr Veliyüddin Bey’in kasr-ı yed eylediği emti‘a gümrüğü eshâmından hissesi bedelinden ki cem‘an dört bin yedi yüz elli guruşunu mezbûrûndan ahz ü kabz etmekle mâ‘adâsı olan üç bin guruşunu dahi mücerred sen bedel-i iltizâm-ı mezkûra kefîl bi’l-mâl olmuşidin deyü bi-gayr-ı hakkın benden ahz etmeğin meblağ-ı merkūmu mezbûr Mehmed Bey’den istirdâd ederim deyü hâzır-ı mezbûr es-Seyyid Mehmed Çavuş’un tasdîkiyle ba‘de’d-da‘vâ ve’l-istintak mezbûr Mehmed Bey dahi cevâbında bedel-i iltizâm-ı merkūmdan mezbûr es-Seyyid Mehmed Çavuş ile gāibân-ı mezbûrân zimmetlerinde yedime i‘tâ eyledikleri temessük mantûkunca her biri âhara kefîl olarak alacağım olan meblağ-ı mezbûr yedi bin yedi yüz elli guruşa mesfûr Avramaki zimmî kefîl bi’l-mâl oldukdan sonra meblağ-ı merkūmun dört bin yedi yüz elli guruşunu merkūmûndan ber-vech-i muharrer kabz etmemle mâ‘adâsı olan üç bin guruşunu dahi kefâlet-i merkūmeye binâen müdde‘î-i mersûm Avramaki zimmîden ahz ü kabz eyledim deyü müdde‘î-i mersûmun da‘vâ-yı mezkûresini bi-tamâmihâ ikrâr u i‘tirâf etmeğin ikrârı mûcebince bedel-i iltizâma kefâlet-i sahîha ve meşrû‘a olmamağla kefâlet-i merkūmeye binâen kabzını mu‘terif olduğu meblağ-ı merkūm üç bin guruş mezbûr Mehmed Bey’den red ile müdde‘î-i mersûm Avramaki zimmîye teslîm olunmak şer‘an lâzım geldiği İstanbul Mahkemesi’nden huzûr [-ı âlîlerine i‘lâm olundu.]<br><br>Fî 12 Ca sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32654"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32656"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b253"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o545"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>