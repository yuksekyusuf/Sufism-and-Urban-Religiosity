﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 213<br>Hüküm no: 245<br>Orijinal metin no: [52a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şehzade Camii Vaizi Şeyh Ahmed Efendi’nin Çukur Hamamı civarında bulunan demirci ve berber dükkanları arsasını mescid yapılmak üzere vakfetmesi</b><br><br>El-hamdu lillâhi’l-vâkıfi alâ külli hâli el-muttali‘i alâ mâ câle fi’l-bâl âlimi’l-gaybi ve’ş-şehâdeti’l-kebîri’l-müte‘âl ve’s-salâtu ve’s-selâmu alâ seyyidi erbâbi’l-kemâl Muhammedinini’l-mevsûfi bi-mekârimi’l-ahlâk ve ekârimi’l-hısâl ve alâ âlihî ve ashâbihî hayri sâhibin ve âl ve ba‘dehu, işbu kitâb-ı sıhhat-nisâbın tahrîrine bâ‘is ü bâdî ve bu hitâb-ı müşkîn-nikābın tastîrine sebeb ve dâ‘î oldur ki,<br><br>Dârü’l-hilâfeti’l-aliyye-i Kostantıniyyetü’l-mahmiyede Şehzâde Câmi‘-i şerîfinde vâ‘iz ve nâsih olan umdetü’l-meşâyihi’l-izâm sâhibü’l-hayrât ve’l-hasenât eş-Şeyh Ahmed Efendi b. el-merhûm İsmail Efendi hazretleri tarafından husûs-ı âti’l-beyâna vekîl olduğu ber-nehc-i şer‘î üzere sâbit olan mefharü’l-meşâyihi’l-fihâm Dede Şeyh Mehmed Efendi b. Mustafa Efendi nâm kimesne meclis-i şer‘-i şerîf-i şâmihü’l-imâd ve mahfil-i dîn-i münîf-i râsihü’l-evtâdda vakf-ı âti’l-beyânı li-ecli’t-tescîl mütevellî nasb u ta‘yîn olunan eş-Şeyh Mustafa Efendi b. Mehmed mahzarında bi’l-vekâle ikrâr-ı sahîh-i şer‘î ve i‘tirâf-ı sarîh-i mer‘î kılıp müvekkil-i müşârun-ileyh eş-Şeyh Ahmed Efendi hazretleri yedinde olan hüccet nâtıka olduğu üzere mâlik-i müstebdeli olup mahmiye-i mezbûrede Çukur Hamâmı kurbünde vâki‘ bir tarafdan Kasâb Mustafa tasarrufunda olan vakıf menzil ve bir tarafdan mezbûr eş-Şeyh İsmail Efendi zâviyesi ve bir tarafdan merhûm-ı mûmâ-ileyhin merkad-i şerîfleri ve bir tarafdan tarik-i âm ile mahdûd iki bâb demirci dükkânı arsasını ve bir bâb berber dükkânı ki cem‘an tûlen ve arzan bi-hesâb-ı terbî‘î yüz on bir zirâ‘ mülk arsasını mescid-i şerîf ve tevhîdhâne binâ eylemek üzere hasbeten lillâhi’l-meliki’s-samed ve taleben li-merzâti’r-rabbi’l-ahad vakf-ı sahîh-i muhalled ve habs-i sarîh-i müeyyed ile vakf ve habs edip mütevellî-i mezbûra teslîm ol dahi ber-vech-i muharrer vakfiyyet üzere kabz ve tesellüm eyledi dedikde gıbbe’t-tasdîki’ş-şer‘î vekîl-i mûmâ-ileyhe inân-ı kelâmını semt-i vifâkdan cânib-i şikâka atf edip vakf-ı akâr İmâm-ı A‘zam hümâm-ı efham Ebu Hanîfe el-Kûfi -cûziye hayre’l-cezâ ve kûfiye- mezheb-i şerîflerinde gayr-ı lâzım olmağla vakf-ı mezbûrdan bi’l-vekâle rücû‘ eyledim, mütevellî-i mezbûr arsa-i merkūmeyi bana teslîm eylesin dedikde mütevellî-i mezbûr cevâbında bâ-savâba tesaddî edip eğerçi hâl inde’l-imâm-ı müşârun-ileyh bast olunan minvâl üzeredir, lâkin İmâm-ı efdal tilmîz-i evvel İmâm Ebû Yusuf hazretleri katında lâ-siyyemâ ba‘de’t-teslîm ile’l-mütevellî vâkıf mücerred “vakaftü” dimekle sahîh olup sıhhat ise imâm-ı mûmâ-ileyh hazretlerin katında lüzûmundan müfârık değildir deyü redden imtinâ‘ ve husûmet ve nizâ‘ edip hâkim-i muvakkı‘-ı sadr-ı kitâb hazretleri huzûr-ı fâizü’n-nûrlarında müterâfi‘ân ve her biri mübtegāsınca fasl u hasma tâlibân olduklarında hâkim-i müşârun-ileyh lâ-zâle’l-hakku câriyen beyne yedeyhi hazretleri dahi tarafeynin kelâmını ısgā ve temhîd-i sibâkı hayrı evlâ görüp vakf-ı mezbûrun lüzûmuna dahi hükm-i sahîh-i şer‘î etmeğin min ba‘d vakf-ı merkūm sahîh ve lâzım olup nakz u nakzına mecâl muhâl oldu.<br><br>Cerâ zâlik ve hurrire fî evâili Saferi’l-hayr li-sene mi’e ve elf.<br><br>Şuhûdü’l-hâl: Mehmed Emin b. Mehmed, Dede Şeyh Mehmed Efendi b. Mustafa Efendi, Fahrü’l-akrân İbrahim Ağa, Mustafa Ağa muhzırân, Receb Efendi b. İbrahim, Mustafa b. Ali el-imâm, Mustafa Beşe b. Şaban, Mustafa Efendi b. Abdülgani, Mehmed Efendi, Abdüllatif Efendi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=28269"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28271"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b213"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o348"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>