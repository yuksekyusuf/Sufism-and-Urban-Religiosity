﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 253<br>Hüküm no: 289<br>Orijinal metin no: [49a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yorgaki v. Andon Velisko’nun borcuna karşılık evini rehin vermesi (bey‘ bi’l-vefâ)</b><br><br>Husûs-ı âti’l-beyânın mahallinde ketb ü tahrîri iltimâs olunmağın, savb-ı şer‘-i âlîden irsâl olunan Mevlânâ Ali Efendi b. Sunullah mahmiye-i İstanbul’da Balatkapısı hâricinde Karabaş mahallesi sükkânından Yorgaki v. Andon Velisko nâm zimmînin menziline varıp, zeyl-i kitâbda muharrerü’l-esâmi müslimîn huzûrlarında akd-i meclis-i şer‘-i şerîf eyledikde, mezkûr Yorgaki meclis-i ma‘kūd-ı mezkûrda mahmiye-i mezbûrede Kazganî Sa‘di mahallesi ahâlîsinden işbu bâ‘isü’l-kitâb Ahmed Efendi b. Mehmed b. Mahmud mahzarında ikrâr ve takrîr-i kelâm edip, mezbûr Ahmed Efendi’ye cihet-i karz-ı şer‘îden üç yüz guruş ve beher vakıyyesi birer esedî guruşa olmak üzre yedinden iştirâ ve kabz eylediğim bin beş yüz otuz vakıyye kahve bahâsından bin beş yüz otuz esedî guruş ve merkūm Kapudan Sinan Paşa Vakfı’ndan olup icâreteyn-i ma‘lûmeteyn ile taht-ı tasarrufunda olmağla izn-i mütevellî ile bana tefvîz, ben dahi tefevvüz ve kabûl eylediğim Fenerkapısı dâhilinde vâki‘ ma‘lûmü’l-hudûd berber dükkânı bedelinden yüz yetmiş esedî guruş min haysü’l-mecmû‘ mezkûr Ahmed Efendi’ye iki bin esedî guruş deynim olmağla, meblağ-ı mezbûr mukābelesinde zikr olunan Karabaş mahallesinde vâki‘ bir tarafdan Hristo nâm mülkü ve bir tarafdan Yanaki mülkü ve bir tarafdan sâhil-i bahr ve bir tarafdan tarîk-i âmla mahdûd fevkānî dört kebîr oda ve bir sagīr oda ve iki sofa ve kenîf ve vustâsı bir matbah ve kiler ve tahtânî iki kebîr oda ve tarîk-i âm tarafında bir oda ve bi’r-i mâ ve iki kenîf ve beş mahzen ve bir mikdâr havluyu müştemil mülk menzilimi, mezkûr Ahmed Efendi’ye bey‘ bi’l-vefâ tarîkiyle bey‘ ve teslîm, ol dahi iştirâ ve tesellüm edip, lâkin bey‘-i mezbûr hakīkatde rehin olmağla, eğer târih-i kitâbdan üç yüz altmış gün tamâmına değin edâ-i deyn ve fekk-i [rehin] eylemezsem menzil-i mahdûd-ı mezkûru bey‘-i kat‘î ve semen-i misli ile âhara bey‘ ve kabz-ı semene ve semeninden deyn-i mezbûru mezkûr Ahmed Efendi’ye edâya ve fazla kalırsa bana îsâle ve bunlar mütevakkıf olduğu umûrun küllîsine işbu hâzır bi’l-meclis Mustafa Beşe b. Ahmed b. Halil’i tarafımdan küllemâ azeltüke fe-ente vekîli mefhûmu üzre azl ve in‘izâlden masûne vekâlet-i devriye ile vekîl ve nâib-i menâb nasb ve ta‘yîn edip, ol dahi vekâlet-i mezbûreyi kabûl ve merâsimini edâya ta‘ahhüd eyledi dedikde, gıbbe’t-tasdîki’ş-şer‘î mezbûr Yanaki’nin zevcesi olup zâtını ma‘rifet-i şer‘iyye ile ârifân mahalle-i mezbûre imâmı Abdülkādir Efendi b. İsmail ve Şaban Bey b. Abdullah ve Hamza Çelebi b. Mürüvvet ta‘rîfleriyle mu‘arrefe olan Zafiro bt. Kostantin derk-i menzil-i mezbûra bi’l-emr ve’l-kabûl kefîl olmağla, mezbûrenin nefsine ve gaybet eder ise meblağ-ı mezbûr iki bin esedî guruşa kebîr oğlu Dorako kefîl olup, mezbûr Dorako’nun nefsine ve gaybet eder ise meblağ-ı mezbûra yirmi ikinci cemâ‘at yoldaşlarından Mehmed Çelebi b. Hüseyin kefâlet-i sahîha-i şer‘iyye ile kefîl oldum dedikde, gıbbe’t-tasdîki’l-mu‘teber vâki‘ hâli mevlânâ-yı mezbûr mahallinde ketb u tahrîr, ba‘dehû ma‘an ba‘s olunan Mehmed Çelebi b. Halil ve Mahmud b. Hasan ile meclis-i şer‘a gelip alâ vukū‘ihî inhâ ve takrîr etmeğin, mâ vaka‘a bi’t-taleb ketb olundu. Fi’l-yevmi’l-hâdî aşer min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: El-Hâc Mustafa b. Bekir, Ahmed Çelebi b. Ali, eş-Şeyh Mehmed Efendi b. Ahmed, İsmail Çelebi b. Siyavuş, Ahmed Efendi b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=4029"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4031"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b253"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o489"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>