﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 359<br>Hüküm no: 333<br>Orijinal metin no: [98b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Rukiye bt. Mehmed’in kızı Âmine’nin babası Halil Çelebi b. İbrahim’e açtığı annesinden kalan evle ilgili davanın reddedildiği</b><br><br>Mahmiye-i İstanbul’da Karabaş Mahallesi’nde sâkine iken bundan akdem fevt olan Rukiye bt. Mehmed’in verâseti zevc-i metrûkü Halil Çelebi b. İbrahim ile kebîre kızları Âmine ve Hadîce ve Âişe’ye ve li-eb er karındaşı Ali Çelebi’ye münhasıra olduğu şer‘an zâhir ve müte‘ayyin oldukdan sonra mezbûre Âmine tarafından husûs-ı âti’z-zikre vekîl olup zât-ı mezbûreyi ma‘rifet-i şer‘iye ile ârifân olan Mustafa b. İsmail ve Hüseyin b. Zülfikar şehâdetleriyle şer‘an vekâleti sâbite olan zevci Mehmed b. Ali meclis-i şer‘-i şerîf-i enverde müvekkile-i mezbûrenin babası ve zikri âtî menzile vâzı‘u’l-yed olan işbu bâ‘isü’l-kitâb mezbûr Halil Çelebi mahzarında bi’l-vekâle üzerine da‘vâ ve takrîr-i kelâm edip mahalle-i mezbûrede vâki‘ bir tarafı Nakkāş Paşa (...) vakfı ve bir tarafı Âişe bt. Mustafa mülkü ve iki tarafı tarîk-ı âm ile mahdûd üç bâb fevkānî oda ve bir ahırı müştemil menzil müteveffât-ı mezbûre Rukiye’nin ile’l-vefât mülkü olup ba‘de-vefâtihâ ırsen veresesine isâbet etmiş-iken mezbûr Halil Çelebi birkaç seneden beri menzil-i mezbûrun mecmû‘una bi-gayr-ı hakkın vaz‘-ı yed eder suâl olunup müvekkilem mezbûrenin hissesinden kasr-ı yed ve mezbûreye teslîme tenbîh olunmak matlûbumdur dedikde gıbbe’s-suâl mezbûr Halil Çelebi cevâbında fi’l-hakīka menzil-i mezbûr müteveffât-ı mezbûrenin mülkü olup ba‘de-vefâtihâ veresesine isâbet etmişidi lâkin mezbûre Rukiye’nin hîn-i vefâtında menzil-i mezbûr ve bi’l-cümle ism-i mâl ıtlâk olunur terekesi taraf-ı şer‘den tahrîr ve defter ve kıymetleri takvîm-i sahîh ile tahmîn olundukda mezbûrenin zikrolunan menzil ve sâir kalîl ü kesîr ve celîl ü hakīr terekesi kıymetlerinden mezbûre Âmine’ye sekiz bin altı yüz yetmiş iki akçe isâbet ve mezbûre Âmine meblağ-ı mezbûr sekiz bin altı yüz yetmiş iki akçeyi benden bi’t-tamam ahz ü kabz ve tesellüm ve menzil-i mezbûrdan olan hissesi[ni] bana ta‘yîn ve tahsîs ve müteveffât-ı mezbûrenin terekesine müte‘allika âmme-i da‘vâdan beni ibrâ ve ıskāt etmişdir deyü def‘le mukābele edicek gıbbe’l-istintâk ve’l-inkâr mezbûr Halil Çelebi’den def‘-i meşrûhuna beyyine taleb olundukda zât-ı mezbûreyi ma‘rifet-i şer‘iye ile ârifân olup yine mahmiye-i mezbûrede Arpa Emîni Mahallesi’nde sâkin Mustafa b. Mehmed ve Ördek Kasab Mahallesi’nde sâkin Süleyman b. Mehmed nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka mezbûre Rukiye’nin hîn-i vefâtında menzil-i mahdûd-ı mezbûr ve bi’l-cümle ism-i mâl ıtlâk olunur terekesi taraf-ı şer‘den tahrîr ve defter ve kıymetleri takvîm-i sahîh ile tahmîn olundukda zikrolunan menzil ve sâir kalîl ü kesîr ve celîl ü hakīr terekesinin kıymetlerinden mezbûre Âmine’ye sekiz bin altı yüz yetmiş iki akçe isâbet etmekle mezbûre Âmine meblağ-ı mezbûr sekiz bin altı yüz yetmiş iki akçeyi babası mezbûr Halil Çelebi yedinden tamamen ahz ü kabz edip menzil-i mezbûrda olan hissesini merkūm Halil Çelebi’ye ta‘yîn ve tahsîs ve müteveffât-ı mezbûrenin terekesine müte‘allika âmme-i da‘vâdan mezbûru bizim huzûrumuzda ibrâ ve ıskāt eyledi biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle mezbûr Mehmed Çelebi’ye müvekkilesi mezbûre bî-vech mu‘âraza eylememek üzre tenbîh olunup mâ-vaka‘a bi’t-taleb ketb olundu.<br><br>Fi’l-yevmi’r-râbi‘ min-Rebî‘i’l-âhir li-sene ihdâ ve tis‘în ve elf.<br><br>Şuhûdü’l-hâl: Hasan Efendi el-imâm, Hüseyin Ağa b. Mehmed, Abdullah Çelebi b. Ramazan, el-Hâc Ahmed Ağa Sarrâcbaşı, Abdurrahman Çelebi b. ( ) Attar, Şeh Mehmed, Yusuf Attar?.</p>          <br><a title="Önceki sayfa" style="text-decoration:none" href="./ayrmetin.php?idno=41481"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41483"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b359"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o402"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>