﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 244<br>Hüküm no: 292<br>Orijinal metin no: [40a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat eden Hüseyin b. Mehmed Beşe’nin varislerinin hisselerini, miras malını elinde bulunduran Mehmed’den aldıkları</b><br><br>Vilâyet-i Anadolu’da bi’l-fi‘l Gönye kadısı İshak Efendi b. Mehmed kıbelinden ünvânı ile mu‘anven ve hatmi ile mahtûme ve bin yetmiş senesi Recebü’l-müreccebi’nin evâsıtı târihiyle müverrah nakl-i şer‘î vârid olup mazmûnu zikr olunan Gönye mahallâtından Makaryalı mahallesi sâkinlerinden olup mahmiye-i Galata’da ticâret üzre iken vefât edip muhallefâtı ve akçesi mahmiye-i mezbûrede Emekyemez mahallesinde sâkin el-Hâc Mehmed yedinde mazbût olan Hüseyin b. Mehmed Beşe nâm müteveffânın sulbî oğulları Mehmed ve İslâm ve Eyüb ve babası merkūm Mehmed Beşe b. Abdullah nâm kimesnelerden vech-i âtî üzre da‘vâ-yı sahîha-i şer‘iyye ile mesbûk, istişhâd-ı şer‘î sudûrundan sonra udûl-i müslimînden olup Ahmed Beşe b. Cafer b. Abdullah ve Fazlullah Çelebi b. Mehmed bin Hüseyin nâm kimesneler nakl ve tahvîl için mahall-i cerh ve ta‘dîle li ecli’ş-şehâde hâzırân olup gıbbe’l-istişhâd fi’l-hakīka mahmiye-i mezbûrede ticâret üzre iken fevt olan Hüseyin nâm kimesnenin mezbûrûn Mehmed ve İslâm ve Eyüb sulbî oğulları olup ve mezbûr Mehmed Beşe dahi babasıdır. Müteveffâ-yı merkūmun verâseti mezbûrûna münhasıradır, bunlardan gayrı vâris ve terekesine müstahıkk-ı âhar olduğu ma‘lûmumuz değildir. Biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye eylediklerinde şâhidân-ı mezbûrânın ba‘de’t-ta‘dîl ve’t-tezkiyye şehâdetleri makbûle oldukdan sonra mezbûrûn Mehmed ve İslâm ve Eyüb ve Mehmed Beşe’ye müteveffâ-yı merkūm Hüseyin’den isâbet eden hisse-i şer‘iyyelerini kābız-ı muhallefât ve akçe olanlardan da‘vâ ve talebe ve ahz ü kabza ve inde’l-ihtiyâc murâfa‘a-i şer‘ olmağla işbu nâkilü’l-kitâb Osman Beşe b. Ömer nâm kimesneyi taraflarından vekîl ve nâib-i menâb nasb ve ta‘yîn eylediklerinde mezbûr Osman Beşe dahi vekâlet-i merkūmeyi kabûl ve hizmet-i lâzımesini edâya müte‘ahhid olduğunu müştemil bulunmağın kitâb-ı mersûm vekîl-i merkūm talebiyle mezbûr el-Hâc Mehmed muvâcehesinde feth ve kırâat ve istintâk olundukda mezbûr el-Hâc Mehmed müteveffâ-yı mezbûr Hüseyin’in malından yedinde seksen dokuz buçuk riyâlî guruş olduğunu ikrâr, lâkin kitâb-ı mersûm mûmâ-ileyh İshak Efendi tarafından vürûdunu inkâr edicek vekîl-i mezbûrdan husûs-ı merkūmu mübeyyine beyyine taleb olundukda udûl-i müslimînden olup zeyl-i vesîkada isimleri muharrer olan şuhûd-ı tarîkden Mehmed Beşe b. Ali ve Mustafa b. Mehmed nâm kimesneler li ecli’ş-şehâde meclis-i şer‘a hâzırân olup isre’l-istişhâd fi’l-vâki‘ işbu kitâb-ı naklî mûmâ-ileyh efendi kıbelinden vârid olup bizim huzûrumuzda imzâ edip ve hatm vurup zeylinde olan hattına ve zahrında olan hatmine bizi işhâd edip vekîl-i mezbûr Osman Beşe yedine teslîm eyledi. Biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyet-i şerâiti’l-kabûl şehâdetleri makbûle olup mûcebince meblağ-ı mezbûrun teslîmine hükm olundukdan sonra vekîl-i mezbûr Osman Beşe i‘âde-i kelâm edip müteveffâ-yı merkūmun mezbûr el-Hâc Mehmed yedinde olan seksen dokuz buçuk riyâlî guruşu verese-i merkūmûn için bi’l-vekâle ahz ü kabz edip min ba‘d müteveffâ-yı merkūmun seksen dokuz buçuk riyâlî guruşdan mezbûr el-Hâc Mehmed yedinde ve zimmetinde bir akçe ve bir habbe bâkī kalmadı dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Hurrire fî 22 Min Şevvâli’l-mükerrem sene 1073.<br><br><br>Şuhûdü’l-hâl: Yahya Çelebi [b.] Ali, Mehmed Beşe [b.] Mustafa, İbrahim Beşe [b.] Osman, İslâm [b.] Mustafa, İbrahim [b.] Osman, el-Hâc Mustafa [b.] Musa, el-Hâc Hasan [b.] el-Hâc Mehmed, İbrahim [b.] Mehmed, Hasan Beşe [b.] Ebülleys, Mustafa Beşe [b.] Ali, Mehmed Beşe [b.] Ali, Mehmed Çelebi [b.] el-Hâc Mehmed, Hasan [b.] Habib, Yusuf [b.] Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=20809"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20811"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b244"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o451"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>