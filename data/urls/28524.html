﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 190<br>Hüküm no: 108<br>Orijinal metin no: [34b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe bt. Mehmed’in annesinden intikal eden evi Hatice bt. Ali ve kardeşi Mehmed’in zapt ettikleri iddiasıyla açtığı davada haksız bulunarak davanın reddedildiği</b><br><br>Dârü’l-hilâfeti’l-aliyye Kostantıniyyeti’l-mahmiye’de Üskübî mahallesinde sâkine iken bundan akdem vefât eden Sabiha bt. el-Hâc Hayreddin nâm hatunun sadriye kebîre kızı ve hasren vârisesi olan Ayşe bt. Mehmed nâm hatun meclis-i şer‘-i şerîf-i enverde li-ebeveyn kız karındaşı Atike’nin kızı işbu râfi‘atü’l-kitâb Hatice bt. Ali nâm hatun ile mezbûre Hatice’nin li-ebeveyn karındaşı Mehmed nâm kimesne mahzarlarında üzerlerine da‘vâ ve takrîr-i kelâm edip mahalle-i merkūmede vâki‘ iki tarafdan merkūme Sabiha vakfı ve bir tarafdan Sığırcı Ebûbekir mülkü ve bir tarafdan tarîk-i âm ile mahdûd fevkānî üç bâb oda ve bir matbah ve iki sofa ve bi’r-i mâ ve kenîfi müştemil mülk menzil mûrisem müteveffât-ı merkūmenin mülkü olup ba‘de vefâtihâ ben hasren vârisesi olmağla bana intikāl etmiş iken hâlâ mezbûrân Mehmed ve Hatice menzil-i mezkûra bi-gayr-ı hakkın vaz‘-ı yed ederler suâl olunup menzil-i merkūmdan kasr-ı yed ve bana teslîme mezbûrlara tenbîh olunmak matlûbumdur dedikde gıbbe’s-suâl mezbûrân Mehmed ve Hatice cevâblarında müteveffât-ı mezbûre Sabiha Hatun menzil-i mahdûd-ı mezkûru bin yüz beş senesi şehr-i Rebî‘ülâhir’inin onuncu günü hâl-i hayatında ve kemâl-i akl [u] sıhhatinde tasarrufât-ı şer‘iyesi nâfize olduğu hâlde üç yüz guruşa bey‘-ı kat‘î ile bize bey‘ ve teslîm biz dahi ale’l-iştirâki’s-seviy iştirâ ve kabz etdiğimizden sonra semeni olan meblağ-ı merkūmdan zimmetimizi ibrâ ve ıskāt etmekle mülk-i müşterâmız olmak üzere vaz‘-ı yed ederiz deyü def‘le <<udûl-i Müslimînden olup mahalle-i merkūme sükkânından es-Seyyid Fazlullah Çelebi b. Mustafa ve Debbağzâde mahallesinde>> mukābele eylediklerinde isre’l-istinkâf [istintâk] ve’l-inkâr mezbûrân Mehmed ve Hatice’den def‘-i mezkûrlarını mübeyyene beyyine taleb olundukda udûl-i Müslimînden olup mahalle-i merkūme sükkânından es-Seyyid Fazlullah Çelebi b. Mustafa ve Debbağzâde mahallesinde sâkin Musa Çelebi b. Hudâverdi nâm kimesneler li-ecli’ş-şehâde mahfil-i kazâya hâzırân olup isre’l-istişhâd fi’l-hakīka müteveffât-ı merkūme Sabiha bt. el-Hâc Hayreddin menzil-i mahdûd-ı mezkûrunu bin yüz beş senesi şehr-i Rebî‘ülâhir’inin onuncu günü hâl-i hayatında ve kemâl-i akl ü sıhhatinde tasarrufâtı câyize olduğu hâlde bizim huzûrumuzda işbu mezkûrân Mehmed ve Hatice’ye bey‘-ı kat‘î ile üç yüz guruşa bey‘ ve teslîm onlar dahi ale’l-iştirâki’s-seviy iştirâ ve tesellüm etdiklerinden sonra semeni olan meblağ-ı mezkûrdan mezbûrân Mehmed ve Hatice’nin zimmetlerini ibrâ ve ıskāt eyledi biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye eylediklerinden ba‘de’t-ta‘dîl ve’t-tezkiye şehâdetleri makbûle olmağın mûcebiyle müdde‘iye-i merkūme Ayşe Hatun ber-vech-i muharrer bî-vech mu‘ârazadan men‘ olunmağın mâ vaka‘a bi’t-taleb ketb olundu.<br><br>Fi’l-yevmi’s-sâdis aşer min-Recebi’l-ferd li-sene seb‘a ve mie ve elf.<br><br>Şuhûdü’l-hâl: İbrahim Efendi el-Hamîdî el-kâtib, Mehmed Efendi b. ( ), İbrahim Çelebi b. İbrahim, Mehmed Çelebi b. Veli.<br><br>[Yevmü’l-]Cum‘a fî 12 min-Şa‘bâni’l-mu‘azzam li-sene 1107</p>          <br><a title="Önceki sayfa" style="text-decoration:none" href="./ayrmetin.php?idno=28523"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28525"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b190"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o881"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>