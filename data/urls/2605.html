﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 259<br>Hüküm no: 287<br>Orijinal metin no: [56b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Menteş Beşe’nin menzilini müştemilatıyla birlikte Alime bt. Süleyman’a satması</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘den Mevlânâ Mehmed Efendi irsâl olunup ol dahi mahmiye-i İstanbul’da Mesihpaşa Câmi‘-i şerîfi İmâmı Ali Efendi b. ( ) menziline varıp zeyl-i sahîfede muharrerü’l-esâmî olan Müslimîn huzûrunda akd-i meclis eyledikde mahmiye-i mezbûre mahallâtından Debbâğzâde mahallesi sükkânından Menteş Beşe b. Emirgan nâm kimesne meclis-i ma‘kūd-ı mezbûrda Alime bt. Süleyman nâm hatun mahzarında ikrâr-ı tâm ve takrîr-i kelâm edip bey-i âti’z-zikrin sudûruna değin silk-i mülk-i sahîhimde münselik mârrü’z-zikr Debbâğzâde mahallesinde vâki‘ bir tarafdan hâlâ Rahmetullah Efendi tasarrufunda olup ulemâya meşrûta olan vakıf menzil ve bir tarafdan Şeyh Mustafa Efendi tasarrufunda olup ulemâya meşrûta vakıf menzil ve bir tarafdan Medîne-i münevvere Evkāfı’ndan Kazzâz Mehmed Çelebi tasarrufunda olan menzil ve bir tarafdan tarîk-i âm ile mahdûd hâriciyesi fevkānî bir bâb oda ve tahtında bir ahur ve bir sofa ve dâhiliyesi fevkānî iki bâb oda ve tahtânî iki bâb oda ve bir matbah ve bir su kuyusu ve zât-ı eşcâr-ı müsmire ve gayrı müsmire hadîkası müştemil mülk menzilimi bi-cümleti’t-tevâbi‘ ve’l-levâhık ve kâffeti’l-merâfık mezbûre Alime Hatun’a tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile kırk bin fıddî râyic fi’l-vakt akçeye bey‘ ve teslîm, ol dahi iştirâ ve tesellüm ve kabz etdikden sonra meblağ-ı mezbûr kırk bin akçeyi mezbûre Alime Hatun yedinden tamâmen ahz u kabz eyledim ba‘de’l-yevm menzil-i mahdûd-ı mezkûr mezbûre Alime Hatun’un mülk-i müşterâsıdır, keyfe mâ [teşâ] ve tahtâr mutasarrıfe olsun dedikde gıbbe’t-tasdîkı’ş-şer‘î vaki‘ hâlî mevlânâ-yı mezbûr mahallinde tahrîr ba‘dehû ma‘an irsâl olunan Ali Beşe b. ( ) ve Mehmed b. Ramazan ile meclis-i şer‘a gelip alâ-vukū‘ihi ihbâr etdiklerinde mâ-hüve’l-vâki‘ bi’t-taleb ketb olundu.<br><br>Fî 3 min-Şevvâli’l-mükerrem li-sene ihdâ ve semânîn ve elf.<br><br>Şuhûdü’l-hâl: Mesih Mustafa Efendi, Abdurrahman Efendi el-imâm, Ali Efendi el-imâm, Mehmed Efendi b. Veli Efendi, Hasan b. Mehmed el-müezzin, Yusuf Bey b. Hasan, el-Hâc Mustafa b. ( ), el-Hâc Ömer b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=2604"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2606"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b259"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o567"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>