﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 437<br>Hüküm no: 436<br>Orijinal metin no: [63a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe bt. Muslihiddin Ağa’nın kocası merhum Yusuf Ağa’nın terekesiyle alakalı olarak oğlu Mehmed Ağa ile sulh olup zimmetini ibra ettiği</b><br><br>Dâru’l-hilâfeti’l-aliyye Kostantıniyye el-mahmiyye’de Hoca Üveys mahallesi sükkânından olup Dergâh-ı âlî dâme merci‘an bi’l-e‘âlî yeniçerileri kethüdâsı iken bundan akdem Boğazhisarı’nda maktûlen vefât eden merhûm Yusuf Ağa b. Abdülmennân’ın verâseti zevce-i metrûkesi kıdvetü’l-muhadderât tâcü’l-mestûrât Âişe Hâtun bt. el-merhûm Muslihiddin Ağa’ya ve sulbî kebîr oğlu umdetü’l-emâcid ve’l-ekârim câmi‘u’l-mehâmid ve’l-mekârim Mehmed Ağa’ya münhasıra olduğu şer‘an zâhir ve müte‘ayyin oldukdan sonra husûs-ı âti’l-beyânın mahallinde tahrîri iltimâs olunmağın savb-ı şer‘-i enverden Mevlânâ Mü’minzâde Mehmed Efendi irsâl olunup ol dahi zeyl-i rakīmde muharrerü’l-esâmi olan Müslimîn ile zikrolunan Hoca Üveys mahallesinde merhûm-ı mûmâ-ileyh Yusuf Ağa’nın menziline varıp akd-i meclis-i şer‘-i şerîf eyledikde zâtı mahalle-i mezbûre sükkânından Seyyid Ömer Çelebi b. Seyyid Hüseyin ve Hâcı Ömer b. Ali ta‘rîfleri ile mu‘arrife olan müşârun-ileyhâ Âişe Hâtun meclis-i ma‘kūd-ı mezbûrda işbu kitâb-ı sıhhat-nisâbın sâhibi sadrî oğlu mûmâ-ileyh Mehmed Ağa mahzarında tâyi‘aten ikrâr-ı tâm ve takrîr-i kelâm edip zevcim mezbûr Yusuf Ağa vefât eyledikde cümle terekesine oğlum mûmâ-ileyh Mehmed Ağa vaz‘-ı yed eylemekle zimmetinde mütekarrir olup terekesinden edâsı lâzım otuz bin fıddî râyic fi’l-vakt akçe mehr-i müeccelimi oğlum mûmâ-ileyh Mehmed Ağa yedinden tamâmen ahz u kabz eylediğimden sonra tereke-i müteveffâ-yı mezbûrdan dahi bana isâbet eden sümün hisse-i şer‘iyyemi hâlâ oğlum mûmâ-ileyhden taleb eylediğimde ol dahi vech-i muharrer üzere zevcim müteveffâ-yı mezbûr muhallefâtından isâbet eden sümün hisse-i şer‘iyyem da‘vâsından beni şerâit-i sıhhat-i sulhu hâvî ve mevâni‘den ârî tehârüc-i şer‘î tarîki üzere yirmi bin akçe üzerine sulh eyledikde ben dahi sulh-ı mezbûru kabûl ve bedel-i sulh olan meblağ-ı mezbûr yirmi bin akçeyi tamâmen oğlum mûmâ-ileyh Mehmed Ağa yedinden ahz u kabz edip zevcim müteveffâ-yı mezbûrun terekesinde olan sümün hisse-i şer‘iyyeme müte‘allika cemî‘ de‘âvî ve mutâlebât ve eymân ve muhâsamâtdan oğlum mezbûr Mehmed Ağa’nın zimmetini ibrâ-i âmm-ı kātı‘u’n-nizâ‘la ibrâ ve ıskāt eyledim min ba‘d müteveffâ-yı mezbûrun muhallefâtından akār ve menkūl ve arûz ve huliyy ve esâs-ı beyt ve evânî-i nuhâsiyye ve gayr-ı nuhâsiyye ve bi’l-cümle ism-i mâl ıtlâk olunur kalîl ve kesîr ve celîl ve hakīr cemî‘ terekesinde aslâ ve kat‘â alâka ve medhalim kalmadı eğer ba‘de’l-yevm tereke-i müteveffâ-yı mezbûrdan isâbet eden sümün hisseme müte‘allika da‘vâ benen oğlum mûmâ-ileyh üzerine [63b] sudûr ederse lede’l-hükkâm mesmû‘a olmaya dedikde gıbbe’t-tasdîk vâki‘ hâli mevlânâ-yı mezbûr mahallinde tahrîr ba‘dehû ma‘an ba‘s olunan Mehmed b. Abdullah ile meclis-i şer‘a gelip vukū‘u üzere inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’s-sâlis ve’l-ışrîn min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: El-hâc Ahmed Çelebi b. Hasan, Mahmud b. Ahmed, Abdi b. Receb, Mehmed Bey b. Mustafa, Seyyid Ömer Halîfe b. Seyyid Hüseyin el-müezzin, Hâcı Ca‘fer b. Abdullah, Mustafa b. Murad, Osman Ağa b. ( ), Mehmed b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=40714"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40716"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b437"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o850"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>