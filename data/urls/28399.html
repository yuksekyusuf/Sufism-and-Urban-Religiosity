﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 299<br>Hüküm no: 374<br>Orijinal metin no: [81a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sefere çıkan ordunun ihtiyaçlarını karşılamak üzere İstanbul ve civarında yaşayan Yahudilerin tespit edilerek vergilerinin alınması</b><br><br>Düstûr-ı mükerrem müşîr-i müfahham nizâmü’l-âlem müdebbir-i umûri’l-cumhûr bi’l-fikri’s-sâkıb mütemmim-i mehâmmi’l-enâm bi’r-re’yi’s-sâib mümehhid-i bünyâni’d-devleti ve’l-ikbâl müşeyyid-i erkânü’s-sa‘âdet, ve’l-iclâl [el-mahfûf] bi-sünûfi avâtifi’l-meliki’l-a‘lâ Âsitâne-i sa‘âdetimde sadâret-i uzmâ ve vekâlet-i kübrâ kāimmakāmı olan vezîrim Ömer Paşa edâmallâhu te‘âlâ iclâlehû ve akzâ kuzâtü’l müslimîn evlâ vülâti’l-muvahhidîn ma‘denü’l-fazli ve’l-yakīn hüccetü’l-hakkı ale’l-halki ecma‘în vâris-i ulûmü’l-enbiyâ ve’l-mürselîn el-muhtas bi-mezîdi inâyeti’l-meliki’l-Mu‘în İstanbul ve Galata ve Haslar ve Üsküdar kādıları zîdet fezâ’ilühüm ve kıdvetü’l-emâcidi ve’l-a‘yân Âsitâne-i sa‘âdetimde Darbhâne emîni olup hâlâ muharrir ta‘yîn olunan Mustafa zîde mecduhû ve kıdvet-i erbâbü’t-tahrîri ve’l-kalem harâc muhâsebesi hulefâsından Mehmed Halife zîdet kadruhû tevkî‘-i refî‘-i hümâyûn vâsıl olucak ma‘lûm ola ki; bundan akdem bilâd-ı islâmiyenin emn ü emânı ve Hazîne-i âmiremin kesreti ve emvâl-i mukarrere ve gayr-i mukarrerenin vefreti zamânlarında hudûd-ı islâmiyye dâhilinde sâkin memâlik-i mahrûsede mütemekkin olan cümle re‘âyâ fukarâsından harâc-ı şer‘î fazl ve noksân üzere taleb ve Hazîne-i âmirem defterlerine kayd olunup sinîn-i sâbıkada zıll-i zalîl-i hüsrevânîde âsûde ve hoşhâl olup bâ-husûs memâlik-i mahrûsemde sâkin ve mütemekkin olan Yahudi tâifesinden beher sene tahsîl oluna gelen cizye şey’-i kalîl her vechile mütereffihü’l-bâl olup el-hâletü hâzihî birkaç seneden beri düşmen-i dîn kefere-i dalâlet-karîn demmerehümullâhu te‘âlâ yevme’d-dînin tuğyânları Rumeli’nde olan bilâd-ı islâmiyyee istîlâlarında her ne asâkir-i islâm sefer-i hümâyûnuma taraf be-taraf memûr olmağıla mühimmât ve levâzım ve mevâcibleriçin harc [81b] ve masraf olunan akçeden Hazîne-i âmireme kıllet ve beytülmâle zarûret hâsıl olup ve hâlâ bu sene dahi küffâr-ı dûzah-karîn bilâd-ı islâmiyeden bazı mahallerde ve kılâ‘-ı islâmiyeden olan muhâfızîne erişdirdikleri zarar ve gezendleri sebebiyle def‘-i mazarrat-ı a‘dâ muktezâ-i gayret ve hamiyyet-i dîniyye dahi olduğundan bi avn[ilâh]i’l-meliki’l-Mennân evvel bahâr-ı berâhin-âsarda vilâyet-i Anadolu’da ve Rumelinden cemî‘an tekâlîf-i islâmiye ile mükellef olan cumhûr-ı müslimîn asâkir-i muvahhidîn ile “ve câhidû fî sebîlillâhi hakka cihâdihi” ayet-i kerîmesi üzere mütevekkilen ale’llâhi’l-meliki’l-müste‘ân gazâ ve cihâda azîmet ve ahz-ı intikām-ı düşmen-i dîne nişancı olunup asâkir-i islâmın sefer-i nusret-âsârda zâd u zevâdeleri için küllî hazîne tedâriki lâzım ve herkese i‘ânet mühim olunmağın nefs-i İstanbul dâhilinde ve hâricinde Eyüb kazâsına tâbi‘ Hasköy ve Südlüce vesâir mahallerinde ve Galata ve Üsküdar kazâlarına tâbi‘ Karadeniz Boğazı’nda vâki‘ Kavakhisar’ına varınca [deryânın iki] tarafında ve karada sâkin ve mütemekkin olan Yahudi tâifesinin emred ve mürâhik olup harâc-ı şer‘î taleb olunmak bi-hasebi’ş-şer‘i ve’l-kānûn câiz olanların gerek evkāf-ı selâtîn re‘âyâsı ve gerek sâirlerdir ale’l-infirâd a‘lâ ve evsat ve ednâ i‘tibârıyla harâc-ı şer‘î taleb olunmak üzere ta‘yîn olunan muharrir-i mûmâ-ileyh ve kâtib ma‘rifetleriyle ale’l-esâmî defter olunup ve defter mûcebince her bir neferinden râyic mine’l-vakt olan dirhem-i şer‘î üzere a‘lâsından sekiz yüz on altı akçe ve vasatından dört yüz sekiz akçe ve ednâsından iki yüz dört akçe harâc-ı şer‘îyeleri bin yüz senesine mahsûb olmak üzere tahsîl ve ordu-yı hümâyûnuma irsâl ve mühimmât-ı seferiye için teslîm-i Hazîne-i âmirem etdirilip dahi nefs-i İstanbul ve zikr olunan kazâlarda sâkin ve mütemekkin olan Yahudi tâifesinin gerek evkāf-ı selâtîn re‘âyâsı ve gerek sâirleridir bi’l-cümle a‘lâ ve evsat ve ednâ i‘tibârıyla tahrîr ve ale’l-esâmî sebt-i defter edip muktezâ-i şer‘ üzere tasrîh olunan harâc-ı şer‘îlerin bir gün evvel tahsîline mübâşeret ve itmâmına ikdâm-ı tâmm ve ihtimâm-ı mâlâ kelâm eyleyesiz ve sen ki vezîr-i müşârun-ileyhsiz ve siz ki kādılar ve muharrir kâtiblerisiz sefer-i hümâyûn zamânı karîb ve vaktin dahi te’hîre müsâ‘adesi olmamağla şöyle ki fermânım üzere tahrîr ve tahsîl husûsunda emr-i şerîfimi vardıkda bir dürlü bahâne ile te’hîr ve terâhî üzere olup şekl-i âhar için bir daha dahi arz edelim deyü ihmâl ve müsâmaha ederseniz bu bâbda özr ve cevâbınız mesmû‘-ı hümâyûnum olmayıp ecdâd-ı izâmım enârallâhu te‘âlâ berâhinehüm ervâh-ı tayyibeleri için ziyâde mes’ûl ve mu‘âteb olmanızı mukadder bilesiz ana göre cümleniz mukayyed ve ittifâk üzere mücidd ü sâ‘î olup cemâ‘at be-cemâ‘at ale’l-esâmî defterlerini imzâlayıp ve mühürleyip ordu-yı hümâyûnuma irsâl ve itmâm-ı hizmet eyleyip bir ferde himâyet ve bir şahsa sıyânet ile a‘lâyı ednâ ve evsatı a‘lâ tahrîr ve bir nefer ketm eylemekden ihtirâz edip muharrir-i mûmâ-ileyhin yanına mu‘temedün aleyh kâtibler ta‘yîn ve hîn-i tahrîrde ma‘rifet-i şer‘le i‘ânet etdirdesiz ve siz ki muharrir ve kâtibsiz siz dahi kemâl-i sadâkat ile sarf-ı makderet edip tahrîr bahânesiyle celb-i mâl ve fukarâya zulm eylemeyip câdde-i hakdan udûl [ü] inhirâf eylemeyesiz deyü mâliye tarafından emr-i şerîfim verilmekle mûcebince amel olunmak bâbında fermân-ı âlîşânım sâdır olmuşdur. Buyurdum ki; vusûl buldukda bu bâbda sâdır olan emrim ve mâliye tarafından dahi verilen fermân-ı celîlü’l-kadrım mûcebince amel edip dahi min ba‘d hilâfına rızâ ve cevâz göstermeyesiz. Şöyle bilesiz alâmet-i şerîfe i‘timâd kılasız.<br><br>Tahrîren fî evâ’ili şehri Muharrem li-sene mi’e ve elf.<br><br>Sahrâ-i Edirne.<br><br>Evvelâ ma‘lûm beyâz lâzım.</p>          <br><a title="Önceki sayfa" style="text-decoration:none" href="./ayrmetin.php?idno=28398"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28400"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b299"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o319"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>