﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 571<br>Hüküm no: 728<br>Orijinal metin no: [110b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Podime, Karacaköy ve Belgrad köyünden bazı zimmilerin ödediklerinin dışında başka bir teklifle rahatsız edilmemeleriyle ilgili hüküm</b><br><br>A‘lemü’l-ulemâ’i’l-mütebahhirîn efdalü’l-fuzalâ’i’l-müteverri‘în yenbû‘ü’l-fazl ve’l-yakīn keşşâfü’l-müşkilâti’d-dîniyye hallâlü’l-mu‘dilâti’l-yakīniyye miftâhu künûzi’l-hakāyık misbâhu rumûzi’d-dekāyık el-mahfûf bi sunûfi avâtıfi’l-meliki’l-a‘lâ sâbıkan Anadolu kazaskerim olup hâlâ ber vech-i arpalık Hâslar kazâsına mutasarrıf olan mevlânâ ( ) -edâmallâhu te‘âlâ fezâ’iluhû- tevkī‘-i refî‘-i hümâyûn vâsıl olucak ma‘lûm ola ki kazâ-i mezbûr müzâfâtından Terkos nâhiyesine tâbi‘ dârendegân-ı fermân-ı hümâyûn Podime ve Karacaköy ve Belgrad nâm karye sâkinlerinden ( ) nâm zimmîler Dergâh-ı mu‘allâma arzuhâl edip bunlar üzerlerine edâsı lâzım gelen a‘şâr-ı şer‘iyyelerin ve sâir hukūk-ı rüsûmların şer‘ ve kānûn ve defter mûcebince hâliyâ subaşıları olan Seyyid Nasuh ve Seyyid ( ) nâm karındaşlara edâ edip bir vechile dahl ve rencîde olunmak îcâb eylemez iken ve bunların dahi san‘atları değil iken mezbûrlar mücerred ta‘cîz ve celb-i mâl için biz sizin subaşınız olduğumuz hasebiyle bizim ( ) yük tütünümüz vardır beher vakıyyesi ( ) akçeye olmak üzre siz beyninizde tevzî‘ ve taksîm edip ba‘de zamânin bize akçesin verin deyû hilâf-ı şer‘-i şerîf te‘addî ve rencîdeden hâli olmadıkların bildirip şer‘le görülüp hilâf-ı şer‘ rencîde olunmayıp men‘ ve def‘ olunmak bâbında emr-i şerîfim ricâ eyledikleri ecilden buyurdum ki hükm-i şerîfimle vardıkda bunlara ol vechile rencîde olundukda husûs-ı mezbûra tamâm hak [ve] adl üzre mukayyed olup göresiz arz olunduğu üzre ise eyyâm-ı sa‘âdetimde fukarâya ol vechile te‘addî ve rencîde olunduğuna kat‘â rızâ-yı şerîfim yokdur imdi subaşıları mezbûrlara muhkem tenbîh ve te’kîd eyleyesin ki bunlar üzerlerine edâsı lâzım gelen a‘şâr-ı şer‘iyyelerini ve sâir hukūk ve rüsûmlarını şer‘ ve kānûn ve defter mûcebince edâ eylediklerinden sonra bunları subaşıları mezbûrlara ol vechile te‘addî ve rencîde ettirmeyip men‘ ve def‘ eyleyesin ba‘de’t-tenbîh eslemeyip yine vech-i meşrûh üzre te‘addî ve tecâvüz ederler ise vukū‘u üzre yazıp bildiresiz min ba‘d şer‘-i şerîf ve emr-i hümâyûnuma muhâlif kimesneye iş ettirmeyesin kaziyyede medhali olmayanı karışdırmayasın eslemeyip inâd üzre olanı vukū‘u üzre yazıp arz eyleyesin, şöyle bilesin alâmet-i şerîfe i‘timâd kılasın. Tahrîren fî evâili şehri Zilhicceti’ş-şerîfe sene tis‘în ve elf. Kostantıniyye el-mahmiyye Vasale fî şehri’l-mezbûr.</p>          <br><a title="Önceki sayfa" style="text-decoration:none" href="./ayrmetin.php?idno=16109"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16111"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b571"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o623"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>