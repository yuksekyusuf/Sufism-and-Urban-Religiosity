﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 193<br>Hüküm no: 144<br>Orijinal metin no: [36b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Çelebi’nin vârislerinin alacaklarını terekeden almak istemeleri</b><br><br>Medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Câmi‘-i Kebîr Mahallesi sâkinelerinden işbu râfiʻâtü’l-kitâb Hadice bt. Abdullah’ın dâmâdı ve kızı Fâtıma Hatun bt. Bahri Yusuf Bey’in zevci olup ve taraflarından husûs-ı âti’l-beyânda vekîl olduğu zâtlarını bi’l-ma‘rifeti’ş-şer‘iyye ârifân olan Derviş Mehmed b. Mehmed ve el-Hâc İbrahim b. Mehmed şehâdetleriyle vekâleti sâbit olan Mehmed Efendi b. Mehmed ile mezbûre Fâtıma Hatun’un kız karındaşı Âişe Hatun bt. el-mezbûr Bahri Yusuf Bey’in zevci ve tarafından kezâlik husûs-ı âti’l-beyânda vekîl olduğu müteveffân-ı mezbûrân Derviş Mehmed ve el-Hâc İbrahim nâm kimesneler şehâdetleriyle vekâleti sâbit olan İbrahim Ağa b. Mehmed meclis-i şer‘-i şerîf-i enverde medîne-i mezbûrede Musa Çavuş Mahallesiʼnde sâkin iken bundan akdem vefât eden Mustafa Çelebi b. Osman’ın verâseti zevce-i menkûha-i metrûkesi Sâliha Hatun bt. İbrahim ile vâlidesi Havvâ Hatun bt. Ahmed’e ve li-ümmin kız karındaşları Hafize ve Fâtıma bintey İbrahim nâm hatunlara münhasıra olduğu şer‘an zâhir ve müteʻayyen oldukdan sonra müteveffâ-i mezbûrun terekesine bi’l-verâse vâzıʻâtü’l-yed olan zevce-i mezbûre Sâliha Hatun ile mezbûre Havvâ Hatun tarafından husûs-ı âti’l-beyânda müseccel vekîl-i sâbitü’l-vekâlesi [37a] İbrahim Ağa b. Ahmed ve mezbûre Hafize Hatun’un zevci ve tarafından husûs-ı âti’l-beyânda müseccel vekîl-i sâbitü’l-vekâlesi Hamza Efendi b. Hüseyin ve mezbûre Fâtıma Hatun’un zevci ve tarafından husûs-ı âti’l-beyânda müseccel vekîl-i sâbitü’l-vekâlesi Hâfız Abdülgafur Efendi b. Ali mahzarlarında herbiri bi’l-vekâle üzerlerine da‘vâ ve takrîr-i kelâm edip müteveffâ-i mezbûr Mustafa Çelebi b. Osman b. Abdullah zimmetinde menzil bahâsından ba‘de külli’l-hesâb müvekkilât-ı mezbûrâtın altı yüz elli beş guruş bi-kadri’l-hısas alacak hakları olup hatta müteveffâ-i mezbûr hâl-i hayâtında ve kemâl-i akl [u] sıhhatinde cihet-i mezkûreden ol mikdâr guruş müvekkilât-ı mezbûrâta zimmetinde vâcibü’l-edâ deyni olduğunu huzûr-ı Müslimîn’de kirâren ve mirâren ikrâr ve işhâd edip kable’l-edâ fevt olmağla meblağ-ı mezbûru terekesinden bi’l-vekâle taleb ederiz, suâl olunsun dediklerinde gıbbe’s-suâl ve’l-inkâr müdde‘î müvekkilât-ı mezbûrâtdan müddeʻâsını mütebeyyine beyyine taleb olundukda udûl-ı ahrâr-ı ricâl-i Müslimîn’den medîne-i mezbûrede Câmi‘-i Kebîr Mahallesiʼnde sâkin Derviş Mehmed b. Mehmed ve el-Hâc İbrahim b. Mehmed nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffâ-i mezbûr Mustafa Çelebi b. Osman b. Abdullah zimmetinde menzil bahâsından ba‘de külli’l-hesâb işbu müvekkilât-ı mezbûrât Hadice ve Fâtıma ve Âişe nâm hatunların altı yüz elli guruş bi-kadri’l-hısas alacak hakları olup hatta müteveffâ-i mezbûr hâl-i hayâtında ve kemâl-i akl [u] sıhhatinde cihet-i mezkûreden ol mikdâr guruş müvekkilât-ı mezbûrâta zimmetinde vâcibü’l-edâ deyni olduğunu bizim huzûrumuzda ikrâr ve bizi işhâd eyledi, biz bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-taʻdîl ve’t-tezkiye şehâdetleri makbûle olmağın mevkūfen alâ-yemîni’l-müvekkilâti’l-mezbûrât mûcebiyle baʻde’l-hükm mâ-vaka‘a bi’t-taleb ketb olundu.<br><br>Fi’l-yevmi’s-sâmin aşer min-Şevvâli’l-mükerrem sene semân ve hamsîn ve mi’e ve elf.<br><br>Şuhûdü’l-hâl: Ahmed Efendi b. Mustafa Efendi, Mustafa Efendi b. Hüseyin, es-Seyyid Mehmed Çelebi [b.] es-Seyyid Mustafa, es-Seyyid Ahmed [b.] es-Seyyid Mehmed, Ahmed Ağa b. Hamdi Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=16757"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16759"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b193"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o460"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>