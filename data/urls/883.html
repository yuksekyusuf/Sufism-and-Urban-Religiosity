﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadareti Mahkemesi 1 Numaralı Sicil (H. 1247-1250/ M. 1831-1834)<br>cilt: 93,&nbsp;sayfa: 160<br>Hüküm no: 166<br>Orijinal metin no: [31b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Manisa’da Sinan Bey Vakfı’na ait olup Ahmed Ağa tarafından haksız yere el konulan mukataanın Lütfullah Efendi’ye geri verilmesi</b><br><br>Sâdır olan fermân-ı âlîlerine imtisâlen işbu arzuhâl ve meâl-i derkenâra ba‘de’n-nazar medîne-i Manisa’da mutasarrıf olduğu Sinan Bey Vakfı için senede bin guruş hazîne mukāta‘asına semere verilmeğe bâ-irâde zabt ve ta‘şîr eylediğim Çorlulu karyesi arâzîsinden dolayı Ahmed Ağa ile arz odasında vakfın ber-mûceb-i Defter-i hâkānî hâsılâtı olup vakfa âid şerbethâne ve bakkāl dükkânı ve ağıl ve değirmen ve bağçe ve resm-i iskele icâreleri ve kıst-ı çift ismiyle müsemmâ ücret-i arâzî ve gayri üzere bâ-vech-i şer‘î sulh ve yed-i âcizâneme verilen i‘lâm-ı şer‘iye mûcebince fermân-ı âlî sâdır olmuş iken otuz beş senesi merkūm Ahmed Ağa hilâf-ı inhâ bir-takrîb yedimde olan fermân-ı âlînin kaydını terkīn etdirmekle vakfa küllî gadr olduğu bast u beyân ve bir def‘a şer‘le fasl olunan müdde[‘â]nın istimâ‘ın adem-i cevâzı ve kādının verdiği hüccet mesmû‘a olmadığı aslına mebnî olarak sâbıkā nakībü’ş-şeref fazîletlü Rumeli kādıaskeri efendi dâ‘îleri merkūmun hilâf-ı inhâ ısdâr ettirdiği fermânın kaydı terkīn iktizâ eylediğini i‘lâm ve yed-i âcizâneme muvâfık-ı şer‘-i şerîf ve vech-i kānûn-ı münîf üzere fermân-ı âlîşân verilmiş iken bundan akdem Manisa nâibi olan efendi yedimde olan i‘lâmât-ı şer‘iyeye ve muvâfık-ı şer‘-i şerîf ve kānûn-ı münîf üzere olan fermân-ı âlîşâna nazar etmeyip merkūm Ahmed Ağa’nın kaydı terkīn olunan fermânda münderic ma‘mûlün-bih olmayan i‘lâmı bast ve sened ittihâz ederek verdiği i‘lâm şer‘an mu‘teber olmadığı fetvâ-yı şerîf muktezâsınca âşikâr olmağla merâhim-i aliyyelerinden mercûdur ki sulhde dâhil-i kıst-ı çift ta‘bîr olunur ücret-i arâzî merkūm Ahmed Ağa fermânım vardır deyü zabt ve gadr etmekle yedimde olan i‘lâmât-ı şer‘iye üzere bir i‘lâm abd-i bî-kesleri? yedime verilip bi-gayr-ı vechi’ş-şer‘î merkūm Ahmed Ağa’nın yedine verilen i‘lâm mûcebince sâdır olan fermân-ı âlînin kaydı terkīn birle yedine emr-i şerîf i‘tâ buyurulmak bâbında sahib-i arzuhâl müderrisîn-i kirâmdan Lütfullah Efendi dâ‘îleri istid‘â-yı inâyet eder, mütevellî-i mûmâ-ileyh Lütfullah Efendi’nin olan Cuma günü Arz Odası’nda mûmâ-ileyh Ahmed Ağa ile lede’t-terâfu‘ yedi sene müddetde hâsılât-ı vakıfda bi’t-terâzî on iki bin beş yüz guruşu hâiz? sulhlerinde arâzî tasarrufu husûsu mahâllinde şer‘le rü’yet olunacak mevâddan olduğu tasrîh ba‘dehû mahâllinde lede’t-terâfu‘ müşârün-ileyh Derviş Mehmed Paşa hazretlerinin inhâsı bast olunduğu üzere mûmâ-ileyh Ahmed Ağa arâzî-i mezkûra bâ-tapu tedâvül-i eyâdî ile tasarrufunda ve üzerinde mebnî emlâki icâre-i zemîn takrîbiyle izn-i mütevellî-i mûmâ-ileyh Ahmed Ağa binâ edip ol vechile mülkü idiği bi’l-muvâcehe sâbit ve mütehakkık olarak hükm-i şer‘î lâhık olduğu kaydı mahâlline şerh verilerek emr-i şerîf i‘tâ olunmuş idiği kuyûd-ı mezkûreden münfehim ve âşikâr ve bir def‘a şer‘le fasl olunan da‘vânın tekrar istimâ‘ı şer‘an adem-i cevâzı derkâr ve tarafeynin nizâ‘ları nizâ‘-ı lafzî olup arâzî-i mezkûre vakf-ı mezkûr müstegallâtından olduğu[nu] mûmâ-ileyh Ahmed Ağa mukırr ve mu‘terîf olduğu bi’d-defa‘ât verilen i‘lâmâtdan bedîdâr olmağla ber-mûceb-i hükm-i şer‘î emr-i şerîf mûmâ-ileyh Ahmed Ağa’nın arâzî-i mezkûreyi ta‘tîl etmeyip zirâ‘at etmek ve emlâk-i mezkûrenin sâl be-sâl icâre-i mukarreresiyle arâzî-i mezkûrenin ber-mûceb-i Defter-i hâkānî vakf-ı mezkûra âid hâsılât ve rüsûmâtı her ne ise mahâllinde beher sene cânib-i vakfa edâ ve teslîm ve sâlifü’z-zikr otuz iki senesinde zimmetinde olan erzen ve böğrülce öşürlerini henüz mütebâkī ise edâ ederek arâzî-i mezkûreyi hakk-ı makbûzu olmak ve emlâk-i mezkûreyi icâre-i mukarreresiyle bâ-izn-i mütevellî mülkü olmak üzere mûmâ-ileyh Ahmed Ağa’nın zabt ve tasarrufu iktizâ eylediği ber-vech-i muharrer mukaddemâ bi’l-muvâcehe lede’t-terâfu‘ bi’l-isbât hükm-i şer‘î ile verilen emr-i şerîf muktezâsından olmağla vech-i meşrûh üzere verilen evâmir-i seniyyenin kaydları mahallerine tekrar şerh verilip ba‘de-ezîn tarafeynden herbirerleri diğerine bî-vech müdâhale etmemek üzere i‘lâm-ı hâli mutazammın bir kıt‘a emr-i âlîşân i‘tâ buyurulması iktizâ eylediği Rumeli kādıaskeri fazîletlü Rahmi Paşa Efendi hazretleri i‘lâm etmekle imdi i‘lâmı mûcebince mahâlline şerh verilip i‘lâm-ı hâli mutazammın hüküm deyü bin iki yüz kırk dört senesi Şa‘ban’ının on yedisi târihinde sâdır olan fermân-ı âlî mûcebince …?-i merkūmeye kayd emr-i şerîf-i âlîşân verildiği keyfiyeti derkenârdan müstebân lâkin mütevellî-i mûmâ-ileyhin Manisa’da nâib olan Muhyizâde hafîdi es-Seyyid Ali Eşref Efendi’nin huzûrunda mûmâ-ileyh Ahmed Ağa gıyâbında vukū‘a gelen mürâfa‘ası hasmı gıyâbında olup ve mûmâ-ileyh Ahmed Ağa için bazı kesânın şehâdeti ihbâr kabîlinden olarak kütüb-i mu‘teberât-ı fıkhiyeden Fetvâ-yı Ali Efendi’nin Kitâbü’l-kazâ’sında Zeyd’in Amr ile bir husûsa müte‘allika da‘vâsı olmağla Zeyd kādıya varıp Amr veyâ vekîli hazır değil iken ol husûs da‘vâ ve müdde‘âsına bazı kimesneler şehâdet etmekle kādı husûs-ı mezbûru Zeyd’e hükmedip hüccet verse hükm nâfiz ve hücceti mu‘teber olur mu, el-cevâb olamaz deyü verilen bir kıt‘a fetvâ-yı şerîf mûcebince nâib-i mezbûrun verdiği i‘lâm gayr-ı sahîh ve onunla takarrur eden fermân-ı âlîşân dahi ma‘mûlün-bih olmayıp bu sûretde merkūm Ahmed Ağa’nın yedine i‘tâ kılınan fermân-ı şer‘înin kaydı bâlâsına şerh verilerek müceddeden mütevellî-i mûmâ-ileyh yedine kemâ-fi’s-sâbık emr-i âlî i‘tâsı muktezâ-yı hâl ve menût-ı re’y-i sâmîleri idiği huzûr-ı âlîlerine i‘lâm olundu. Bâkī emr u fermân hazret-i men-lehu’l-emrindir.<br><br>Fi’l-yevmi’s-sâdis ve’l-işrîn min-Cumâdelûlâ sene tis‘a ve erba‘în ve mieteyn ve elf</p>          <br><a title="Önceki sayfa" style="text-decoration:none" href="./ayrmetin.php?idno=882"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=884"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana001&bsm=ana001b160"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana001&bsm=ana001o178"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>