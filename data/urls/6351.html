﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 171<br>Hüküm no: 135<br>Orijinal metin no: [19b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Acem asıllı olan köleler ferman ile azat edildiğinden Acem asıllı olan Şehriban’ın da azat edilmesi gerektiği</b><br><br>El-emru kemâ hurrire fîhi zeberehû el-fakīr ileyhi azze şânühû<br><br>el-Hâc İbrahim el-müvellâ hilâfeten bi-medîneti Kostantıniyye el-mahmiye -gufira lehû-<br><br>İsbât-ı Acem<br><br>Rıkka inkıyâdı sebk etmekle ber-vech-i âtî kıbel-i şer‘den da‘vâya me’zûne olan orta boylu, açık kaşlı, kara gözlü, bâ‘isetü’l-kitâb Şehriban nâm-ı diğer Âişe meclis-i şer‘-i hatîr-ı lâzımü’t-tevkīrde kendüye rakīka olmak üzere vâzı‘u’l-yed olan Mehmed b. Osman nâm kimesne muvâcehesinde üzerine da‘vâ ve takrîr-i kelâm edip ben vilâyet-i İran’da Revan kazâsına tâbi‘ Hisar karyesi ahâlîsinden Müslimü’n-neseb Mehmed Hüseyin b. Mehmed Ali nâm kimesnenin firâşından hâsıl ve Müslimetü’n-neseb zevcesi Sahibcemal bt. Mehmed Ali nâm hatundan mütevellide ve bâ-fermân-ı âlî sebîlleri tahliye olunan Müslimetü’n-neseb Acem cinsinden iken mezbûr Mehmed bana rakīka olmak zu‘muyla bi-gayr-ı vechin vaz‘-ı yed eder suâl olunup sebîlim tahliye ve mezbûrun kasr-ı yedine tenbîh olunmak matlûbumdur dedikde gıbbe’s-suâl merkūm Mehmed cevâbında mevsûfe-i mezbûreyi Gürciyyetü’l-asl olmak üzere gāib ani’l-meclis Esirci el-Hâc Salih nâm kimesneden yüz seksen guruş semen-i medfû‘ ve makbûza iştirâ edip câriye-i memlûkesi olmak üzere vaz‘-ı yedini ikrâr mâ‘adâyı inkâr edicek müdde‘iye-i mevsûfe-i mezbûreden ber-vech-i mübeyyen müdde‘âsına beyyine taleb olundukda udûl-ı ahrâr-ı ricâl-i Müslimînden ve karye-i mezbûre ahâlîsinden olup mahmiye-i İstanbul’da Vezir Hanı’nda ticâret vechi üzere sâkin Ahmed b. Mehmed ve Mustafa b. Abdullah nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka işbu mevsûfe-i mezbûre Şehriban nâm-ı diğer Âişe Revan kazâsına tâbi‘ Hisar karyesi ahâlîsinden Müslimü’n-neseb Mehmed Hüseyin b. Mehmed Ali’nin firâşından hâsıl ve Müslimetü’n-neseb zevcesi Sahibcemal bt. Mehmed Ali nâm hatundan mütevellide olup bâ-fermân-ı âlî sebîlleri tahliye olunan Müslimetü’n-neseb Acem cinsindendir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle mevsûfe-i mezbûrenin sebîli tahliye ve merkūm Mehmed’in kasr-ı yedine tenbîh birle mâ-vaka‘a bi’t-taleb ketb olundu.<br><br>Fi’l-yevmi’l-hâdî ve’l-ışrîn min-Zilhicceti’ş-şerîfe sene 1152.<br><br>Şuhûdü’l-hâl: el-Hâc Ahmed b. Hacı Mustafa, es-Seyyid Mustafa b. Hasan, Acem Ali b. Abdullah, Mehmed b. Abdullah, Salih Çelebi b. Süleyman</p>          <br><a title="Önceki sayfa" style="text-decoration:none" href="./ayrmetin.php?idno=6350"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6352"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b171"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o663"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>