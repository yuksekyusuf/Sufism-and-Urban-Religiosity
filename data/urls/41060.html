﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 713<br>Hüküm no: 781<br>Orijinal metin no: [119b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun bt. Süleyman’ın Edirne’de Hacı Kılavuz mahallesindeki menzilini vakfedip İsmail Ağa b. Abdullah’ı mütevelli tayin ettiği vakfiyesi</b><br><br>Elhamdü li’llâh el-vâkıfü alâ zamâiri’l-ibâd ve’s-salâtü ve’s-selâmü alâ nebiyyihî Muhammed ve âlihi’l-emcâd ve men tebe‘ahüm ilâ yevmi’l-haşr ve’l-mî‘âd ammâ ba‘d işbu kitâb-ı sıhhat-nisâbın tahrîrine bâ‘is ve bâdî oldur ki mahmiye-i Edirne’de el-Hâc Kılavuz mahallesinde sâkine sâhibetü’l-hayrât ve’l-hasenât Âişe Hâtun bt. Süleyman mahmiye-i merkūmede meclis-i şer‘de zikri âtî vakfına li-ecli’t-tescîl mütevellî nasb ü ta‘yîn edip tevliyeti kabûl eden sâbıkā Saray-ı atîk ağası olan umdetü’l-emâcid ve’l-a‘yân câmi‘u’l-mehâmid ve’l-mekârim İsmail Ağa b. Abdullah mahzarında bi’t-tav‘i’s-sâf ikrâr ve takrîr-i kelâm edip zikri âtî vakfın sudûruna değin silk-i mülkümde muntazam yedimde mülk ve hakkım olup mahalle-i mezkûrede vâki‘ bir tarafdan Anbarî Mehmed Bey b. ( ) mülkü ve bir tarafdan Mustafa b. Ahmed mülkü ve bir tarafdan Hızır Beşe mülkü ve bir tarafdan tarîk-ı âm ile mahdûd dâhiliyesi iki bâb tahtânî odayı ve üç sofayı ve fırını ve kenîfi ve altı dönüm bahçeyi ve hâriciyesi iki bâb tahtânî odayı ve ahırı ve bi’r-i mâyı ve kenîfi müştemil cemî‘ mülk menzilimi kâffe-i hukūk ve merâfıkı ve âmme-i levâhıkı ile hasbeten lillâhi’l-aliyyi’l-azîm vakıf ve habs edip şöyle şart eyledi ki ben hayâtda oldukça menzil-i mezkûrda sâkine olup tevliyet ve tasarrufu yedimde ola vefâtımdan sonra etbâ‘ımdan Sâime bt. Abdullah nâm hâtun menzil-i mezbûrda sâkine olup tevliyet ve tasarrufu yedinde ola ba‘de vefâtihâ mezkûre Sâime’nin evlâdı ve evlâd-ı evlâd-ı evlâdı ve evlâd-ı evlâd-ı evlâd-ı evlâdı batnen ba‘de batnin, karnen isre karnin menzil-i mezbûrda sâkin olup ile’l-inkırâz vech-i meşrûh üzere herbiri nevbet-i tasarruflarında vakf-ı mezbûra mütevellî olalar ve ba‘de inkırâzi’l-kül mahmiye-i mezbûrede Sultân Bayezid -aleyhi’r-rahmetü ve’l-gufrân- hazretlerinin câmi‘-i şerîfinde her kim imâm olursa menzil-i mezkûrda sâkin olup tevliyet ve tasarrufu yedinde ola ol dahi mukābilede ba‘de salâti’s-subh üç İhlâs-ı şerîf tilâvet edip sevâbını hazret-i resûlullâh -sallâllâhu te‘âlâ aleyhi ve sellem- hazretlerinin rûh-ı şerîflerine ihdâ eyleye ve bir sûre-i Fâtiha-i şerîfe tilâvet edip sevâbını vâlideynim rûhuna ihdâ eyleye ve benim rûhuma dahi du‘â eyleye deyu menzil-i mezkûru fâriğan ani’ş-şevâgil mütevellî-i mezbûra teslîm edip ol dahi bi’t-tevliye vakfiyet üzere tesellüm eyledi dedikde mezbûre Âişe Hâtun’un ikrâr-ı meşrûhunu mütevellî-i mezkûr bi’l-müvâcehe tasdîk ve bi’l-müşâfehe tahkīk ettikden sonra vâkıfe-i mezkûre semt-i vifâkdan şikāka âzime olup vakf-ı akār imâm-ı muhtâr sirâcü’l-eimme İmâm-ı a‘zam ve hümâm-ı efham muktedâ-yı kül reh-nümâ-yı sübül Ebû Hanife Kûfî cüziye hayru’l-cezâ ve kûfiye hazretleri katında vakf-ı mârrü’z-zikrin vakfı vakf-ı gayrı lâzım olduğundan mâ‘adâ İmâm Muhammed eş-Şeybânî katında vâkıf menâfi‘i-i vakfı kendi nefsine şart etmekle bâtıl ve ona mebnî olan şurût hilye-i sıhhatden âtıla olmağla rücû‘ meşrû‘ olmağın vakfımdan rücû‘ eyledim menzil-i mezbûru bana teslîm eylesin dedikde mütevellî-i mezbûr cevâb-ı bâ-savâba mütesaddî olup fi’l-hakīka hâl bast olunan minvâl üzeredir lâkin İmâm Yusuf mezheb-i şerîfleri üzere vakf-ı mezbûr şart-ı mezkûra dahi mukârin olursa sahîh olup ve sıhhat onlar katında lüzûmdan müfârık olmağla sıhhat ve lüzûmuna hüküm taleb ederim deyu [120a] teslîmden imtinâ‘ eyledikde hâkim-i hâsım-ı şerî‘at-nisâb tûbâ lehü ve hüsnü-meâb hazretleri alâ kavli men yerâhû evvelâ vakf-ı mezbûrun sıhhatine sâniyyen lüzûmuna hükm-i sahîh-i şer‘î ve kazâ-i sarîh-i mer‘î edip min ba‘d ibtâl ve nakz ve nakīzına mecâl mümteni‘u’l-ihtimâl oldu fe men beddelehû ba‘demâ semi‘ahû fe-innemâ ismühû ale’l-lezîne yübeddilûnehû innallâhe semî‘un alîm ve ecru’l-vâkıf ale’l-hayyi’l-cevâdi’l-kerîm hurrire.<br><br>Fî gurreti Zilka‘deti’ş-şerîfe li-sene semân ve sittîn ve elf.<br><br>Şühûdü’l-hâl: Fahrü’l-akrân İvaz Ağa b. Hüseyin, Bayram Beşe [b.] Mahmud, Halil Efendi b. Hüseyin, Mustafa Çelebi, Ahmed Çelebi, Ahmed b. Mustafa, Abdullah b. ( ), Hızır Beşe ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=41059"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41061"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b713"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o793"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>