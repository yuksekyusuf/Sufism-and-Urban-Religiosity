﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 531 Numaralı Sicil (H. 1204-1207 / M. 1790-1793)<br>cilt: 81,&nbsp;sayfa: 273<br>Hüküm no: 288<br>Orijinal metin no: [26a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Marya bt. İstori ile çocuklarının arsalarına bina yapmasına izin vermeyen komşuları Vasilaki ile anlaştıkları</b><br><br>Ma‘rûz<br><br>Sâdır olan fermân-ı âlîlerine imtisâlen kıbel-i şer‘-i şerîfden mürsel Abdullah Efendi dâ‘îleri Hâssa mi‘mârlarından es-Seyyid Mustafa ve Süleyman halîfeler ve sâir ümenâ-i şer‘-i şerîf ile Medîne-i Üsküdar’a tâbi‘ Kuzguncuk karyesinde vâki‘ sâhibe-i arzuhâl Vasilaki bt. Panayot nâm Nasrâniyenin mülkü olan menzile varıp mazbûtü’l-esâmî Müslimîn huzûrlarında akd-i meclis-i şer‘-i şerîf ettikde merkūme Vasilaki Nasrâniyenin oğlu ve tarafından ber-vech-i âtî vekîl olduğu şahs-ı merkūmeyi bi’l-ma‘rifeti’ş-şer‘iye ârifân Dimitri v. Todori ve Mihal v. Dimitri nâm zimmîler şehâdetleriyle sâbit olan Todori v. Yuvan nâm zimmî meclis-i ma‘kūd-ı mezkûrda câr-ı mülâsıkı olup kendi nefsinden asâleten ve sadrî sagīr oğulları Yorgi ve İstiko’nun tesviye-i emirlerine vasîyy-i mansûbeleri olan şahsı mu‘arrefe Marya bt. İstori nâm Nasrâniye muvâcehesinde vasîyy-i merkūmenin zevci olup bundan akdem hâlik olan Yani nâm zimmîden müntakil sagīrân-ı merkūmân ile vasîyy-i merkūmenin mülk-i mevrûsları olan menzillerini vasîyy-i merkūme bu esnâda hedm ve müceddeden binâya mübâşeret edip lâkin menzil-i mezkûra muttasıl işbu mu‘âyene olunan anam müvekkile-i merkūmenin ma‘lûmü’l-hudûd ve’l-müştemilât menzilinin sokak kapısı kurbünde mi‘mârân-ı mezbûrânın mesâhalarıyla tûlen ve arzen bi-hesâbı terbî‘î on sekiz buçuk zirâ‘ altı parmak arsasının havasına bi-gayrı hakkın fuzûlî binâ ihdâsına mübâşeret etmekle men‘ ü def‘ olunmak bi’l-vekâle murâdımdır deyü da‘vâ ve vasîyy-i merkūme cevâbında fi’l-hakīka arsa-i mezkûre müvekkile-i merkūmenin mülkü olup lâkin ez-kadîm arsa-i mezkûre havasında bizim menzilimiz binâsı olduğuna binâen ben dahi kemâ-fi’l-evvel binâ ve tecdîdine mübâşeret ve havası bizim mülkümüzdür deyü def‘e tasaddî ve vekîl-i merkūm dahi bi’l-külliye inkâr edip vasîyy-i merkūme def‘ini isbât edemeyip ve müvekkile-i merkūmenin dahi yemîn edeceği muhakkak olmağla sulh sagīrân-ı merkūmân hakkında her vechile enfa‘ ve evlâ olduğuna binâen beynlerinde ba‘de vukū‘ı’l-münâza‘a bâ-tavassut-ı muslihîn vekîl-i merkūm Todori zimmî zikr olunan arsanın havası’çün bi-tarîki’s-sulh vasîyy-i merkūma elli guruş def‘ ü teslîm vasîyy-i merkūme dahi asâleten ve nef‘an li’s-sagīr vesâyeten ahz ve arsa-i mezkûre havasından kasr-ı yed etmeğin fîmâ-ba‘d arsa-i mezkûre havasında vasîyy-i merkūme ile sagīrân-ı merkūmânın aslâ alâka ve medhalleri kalmayıp zikr olunan arsa havasına müte‘allika âmme-i de‘âvîden dahi müvekkile-i merkūme Vasiliki Nasrâniyenin zimmetini bi’l-asâle ibrâ ve ıskāt edip kat‘-ı münâza‘a eyledikleri ba‘de’l-inhâ huzûr-ı âlîlerine i‘lâm olundu.<br><br>Fî 15 min-Zilhicce sene 1204</p>          <br><a title="Önceki sayfa" style="text-decoration:none" href="./ayrmetin.php?idno=53312"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=53314"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk531&bsm=usk531b273"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk531&bsm=usk531o1073"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>