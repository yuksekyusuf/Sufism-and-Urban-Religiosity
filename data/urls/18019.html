﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 649<br>Hüküm no: 1066<br>Orijinal metin no: [121a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Arnavud Belgradı kazâsına tâbi Molişte karyesinde halka zulmeden Taşcı Mustafa’nın muhâkeme edilip yağmaladığı malların sâhiplerine iâdesi</b><br><br>Emîrü’l-ümerâi’l-kirâm, kebîrü’l-küberâi’l-fihâm zevi’l-kadr ve’l-ihtirâm sâhibü’l-izz ve’l-ihtişâm el-muhtass bi-mezîd-i inâyeti’l-Meliki’l-aʻlâ ber-vech-i arpalık Avlonya sancağı mutasarrıfı ( ) paşa −dâmet meʻâliyehu− ve kıdvetü’l-kuzât ve’l-hükkâm maʻdenü’l-fazl ve’l-kelâm Mevlânâ Arnavud kādısı -zîde fazluhu− tevkīʻ-i refîʻ-i hümâyûn vâsıl olıcak maʻlûm ola ki; Arnavud Belgradı kazâsına tâbiʻ Molişte nâm karye sâkinlerinden dârende-i fermân-ı hümâyûn Hasan Beşe demekle maʻrûf kimesne Südde-i saʻâdetim’e arzuhâl edip bu kendi hâlinde ırzıyla mukayyed ve hilâf-ı şerʻ-i şerîf kimesneye vazʻ ü taʻaddîsi olmayıp bir vechile taʻaddî ve rencîde olunmak îcâb etmez iken yine karye-i mezbûre sâkinlerinden zaleme ve cebâbireden Taşcı Mustafa nâm kimesne kendi hâlinde olmayıp hevâdârı olan eşkıyâ ile müttefik ve bin yüz elli senesinde hilâf-ı şerʻ-i şerîf hânesini basıp emvâl ve eşyâsını yağma ve gāret eylediğinden mâʻadâ kanâʻat etmeyip bir gûne ifk ü iftirâyı mutazammın mevâd isnâd ve hevâsına tâbiʻ ehl-i örf tâ[ʼifes]ine teşekkî ve üzerine şerʻan bir nesne sâbit ve zâhir olmayıp hilâf-ı şerʻ-i şerîf ve bi-gayr-ı hakkın cebren ve zulmen yüz elli guruşdan mütecâviz akçesin tahsîl edip gadr ve taʻaddî eylediğin ve bu bâbda daʻvâsına muvâfık fetvâ-yı şerîfesi olduğun bildirip fetvâ-yı şerîfesi mûcebince şerʻle görülüp mezbûrun hilâf-ı şerʻ-i şerîf ve bi-gayr-ı hakkın cebren ve zulmen tahsîl ve yağma ve gāret eylediği emvâl ve eşyâ ve akçesi tamamen tahsîl ve kendine alıverilip icrâ-yı şerʻ ve ihkāk-ı hak olunmak bâbında hükm-i hümâyûnum recâ etmeğin buyurdum ki; hükm-i şerîfimle vardıkda ihzâ[r]-ı husemâ kılıp mukaddemâ bir defʻa şerʻle görülüp fasl olunmayan ahvâllerin tamam hak ve adâlet üzere mukayyed ve fetvâ-yı şerîfeye nazar edip göresin iʻlâm olunduğu üzere ise ol bâbda muktezâ-yı şerʻ-i kavîm ve fetvâ-yı şerîfesi mûcebince fasl edip dahi vech-i meşrûh üzere mezbûrun hilâf-ı şerʻ-i şerîf ve bi-gayr-ı hakkın cebren tahsîl ve yağma ve gāret eylediği emvâl ve eşyâ ve akçesin baʻde’s-sübût hükmedip tamamen tahsîl ve kendine bî-kusûr alıverilip icrâ-yı şerʻ ve ihkāk-ı hak eyleyesin min-baʻd şerʻ-i şerîf ve fetvâ-yı münîfe ve emr-i hümâyûnuma muhâlif kimesneye iş etdirmeyip ve kaziyede alâka ve medhali olmayanları katʻan bunun daʻvâsına karışdırmayıp, eslemeyip inâd ve muhâlefet üzere olanları isim ve resimleriyle vukūʻı ve sıhhati üzere yazıp Âsitâne-i saʻâdetim’e arz ve iʻlâm edip husûs-ı mezbûr içün tekrar emr-i şerîfim ısdâr ve irsâline muhtâc eylemeyesin şöyle bilesin, alâmet-i şerîfime iʻtimâd kılasın.<br><br>Tahrîren evâsıt-ı Şevvâli’l-mükerrem li-sene ihdâ ve sittin ve miʼe ve elf.<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=18018"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=18020"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b649"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o651"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>