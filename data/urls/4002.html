﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 228<br>Hüküm no: 261<br>Orijinal metin no: [43a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Âlime bt. Sefer’in mehrini kocası Ömer Efendi b. Hacı Mehmed’in terekesinden alması</b><br><br>Mahmiye-i İstanbul’da Harâccı Muhyiddin mahallesinde sâkin iken bundan akdem fevt olan Pabucubüyük Ömer Efendi b. el-Hâc Mehmed b. Abdullah’ın zevce-i metrûkesi Âlime bt. Sefer nâm hâtunun zâtı ma‘rifet-i şer‘iyye ile ârifân İsmail Çelebi b. Ali ve el-Hâc Mehmed b. Musa ta‘rîfleriyle mu‘arrefe oldukdan sonra mezbûre Âlime Hâtun meclis-i şer‘-i şerîf-i enverde, müteveffâ-yı mezbûrun vasiyy-i muhtârı olmağla terekesine vâzı‘u’l-yed olduğu mütehakkik olan İmâm Ali Efendi b. Musa mahzarında üzerine da‘vâ ve takrîr-i kelâm edip, zevcim müteveffâ-yı mezbûr Ömer Efendi zimmetinde mütekarrir ve ma‘kūdun-aleyh on bin akçe mehr-i müeccelim olup, hattâ müteveffâ-yı mezbûr hayâtında zimmetinde on bin akçe mehr-i müeccelim olduğunu huzûr-ı müslimînde ikrâr ve işhâd edip ve meblağ-ı mezbûr on bin akçe mehr-i mislim olmağla, meblağ-ı mezbûr on bin akçeyi vasiyy-i mezbûrdan taleb ederim suâl olunup meblağ-ı mezbûr on bin akçeyi müteveffâ-yı mezbûrun terekesinden bana edâya vasiyy-i merkūma tenbîh olunmak matlûbumdur dedikde, gıbbe’s-suâl ve akībe’l-inkâr, müdde‘iye-i mezbûreden müdde‘âsına beyyine taleb olundukda, mahalle-i mezbûre sâkinlerinden İmâm Ahmed Efendi b. Ramazan ve Süleyman Efendi b. Hayreddin ve Yahya Çelebi b. Abdullah nâm kimesneler li ecli’ş-şehâde meclis-i şer‘a hâzırûn [olup] isre’l-istişhâd, fi’l-vâki‘ müteveffâ-yı mezbûr Ömer Efendi b. el-Hâc Mehmed b. Abdullah hayâtında zevcesi işbu müdde‘iye-i mezbûre Âlime’nin zimmetinde mütekarrir ve ma‘kūdun-aleyh on bin akçe mehr-i müecceli olduğunu bizim huzûrumuzda ikrâr ve bizi işhâd eyledi ve meblağ-ı mezbûr on bin akçe müdde‘iye-i mezbûrenin mehr-i mislidir. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye ettiklerinde, gıbbe ri‘âyet-i şerâiti’l-kabûl şehâdetleri makbûle olmağın, mûcebiyle meblağ-ı mezbûr on bin akçeyi tereke-i müteveffâ-yı mezbûrdan müdde‘iye-i mezbûreye edâ ve teslîme vasiyy-i mezbûra tenbîh olunup, mâ vaka‘a bi’t-taleb ketb olundu. Fi’l-yevmi’s-sâmin min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: İbrahim Çelebi b. Ahmed, Mustafa Efendi b. Hasan, İsmail Çelebi b. Osman, Mehmed Efendi b. İbrahim, Abdullah Çelebi b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=4001"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4003"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b228"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o495"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>