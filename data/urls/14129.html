﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 118<br>Hüküm no: 107<br>Orijinal metin no: [20a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kadri Bey’in Mahmud Ağa b. Abdülmennân’a sattığı mülk menzil ve devrettiği vakıf menzil ile ilgili satış ve devir işlemlerini fesh ve ikâle ettikleri iddiası ve ispat edemediği</b><br><br>Medîne-i Hazret-i Ebâ Eyyûb el-Ensârî -radiye anhu Rabbühü’l-Bârî- mahallâtından İslâm Bey mahallesinde sâkin erbâb-ı zu‘amâdan zahrü’l-emsâl Kadri Bey el-ma‘rûf bi-Halil Paşazâde meclis-i şer‘-i hatîr-i lâzımü’t-tevkīrde işbu kitâb-ı sedâd-intisâbın hâfızı olan kıdvetü’l-emâsil ve’l-a‘yân Mahmud Ağa b. Abdülmennân taraf-ı karînü’ş-şereflerinden ikrâr-ı âti’l-beyânı tasdîke vekîl olup hasm-ı şer‘î-i câhid mahzarında Receb Bey b. Abdullah el-Cündî ve Mehmed Beşe b. Receb er-Râcil şehâdetleri ile şer‘an vekâleti sâbite olan fahrü’l-müderrisîni’l-kirâm Abdülganî Efendi b. Ömer’i ihzâr ve mahzarında üzerine da‘vâ ve takrîr-i kelâm edip bundan akdem Güzelce Mahmud Paşa evkāfı’ndan silk-i mülk ve tasarrufumda ve taht-ı yedinde münselik hakkım olup mahalle-i mezbûrede vâki‘ çiçek bahçesi demekle ma‘rûf bir tarafdan yine benim mülküm ve bir tarafı merhûm müşârün-ileyh Güzelce Mahmud Paşa oğlu Ahmed Bey menzili ve bir tarafı bayır ve bir tarafı tarîk-i âm ile mahdûd olup iki bâb fevkānî odaları ve iki sofayı ve altında ahırı ve kenîfi müştemil mülk menzilimi cümle tevâbi‘ ve levâhıkı ve kâffe-i menâfi‘ ve merâfıkı ile târih-i kitâb Saferü’l-hayrının on birinci günü müvekkil-i müşârün-ileyh Mahmud Ağa’ya doksan iki bin cedîd ve ceyyid râyic fi’l-vakt fıddî akçeye tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve kabz-ı semen ve teslîm-i mebî‘ ettikden sonra yine hudûd-ı mezkûre dâhilinde vâki‘ menzil-i mezbûra muttasıl tahtânî matbah ve ona muttasıl hamamı ve su kuyusunu ve zât-ı eşcâr-ı müsmire ve gayr-ı müsmire hadîkayı ve havluyu ve dâhilinde iki buçuk dönüm bağı müştemil olup icâre-i mu‘accele ve senede iki yüz akçe müeccele ile mutasarrıf olduğum vakıf menzilin hakk-ı tasarrufunu dahi târih-i mezbûrede mütevellîsi ma‘rifetiyle müvekkil-i müşârün-ileyh Mahmud Ağa’ya sekiz bin nakd-i mezbûrü’n-na‘t akçeye tefvîz edip ol dahi vech-i mübeyyen üzre tefevvuz ve kabûl ettikden sonra mukābele-i bey‘ ve tefvîzde olan bir yük akçe i‘tibâr olunur yüz bin cedîd ve ceyyid râyic fi’l-vakt akçeyi müvekkil-i mûmâ-ileyh Mahmud Ağa yedinden tamâmen ahz u kabz edip teslîm-i mebî‘ eyledikden sonra müşterî-i merkūm Mahmud Ağa nâdim olup ikāle murâd eylemeğin ben dahi taleben li’l-ecr ve’s-sevâb mine’l-meliki’l-vehhâb ikāle ve akd-i mezkûru fesh edip kabz eylediğim meblağ-ı mersûm yüz bin akçeyi yedine teslîm etmiş iken hâlen müvekkil-i müşârün-ileyh Mahmud Ağa menzil-i mezbûru bana teslîmden imtinâ‘ eder, suâl olunup bana teslîm ettirilmesi matlûbumdur dedikde gıbbe’s-suâl vekîl-i mezbûr cevâbında akdeyn-i mezkûreyni ikrâr ber vech-i muharrer sudûr-ı ikāleyi inkâr edicek müdde‘î-i mezbûr Kadri Bey’den sıdk-ı makāline mutâbık beyyine taleb olundukda ityân-ı beyyine için istimhâl eylemeğin mehil-i şer‘î verilip mehl-i şer‘îden sonra ityân-ı beyyineden âciz olup istihlâf etmeğin müşârün-ileyh Mahmud Ağa dahi marîz olup meclis-i şer‘a ihzârı müte‘azzir olmağla küttâb-ı mahkemeden mevlânâ Hidâyetullah Efendi irsâl olunup ol dahi zeyl-i kitâbda mastûrü’l-esâmî olan bî-garaz müslimîn ile mûmâ-ileyh Mahmud Ağa’nın menziline varıp akd-i meclis ettiklerinde gıbbe’l-istihlâf müşârün-ileyh Mahmud Ağa dahi vech-i [20b ] muharrer üzre bey‘ ve tefvîzi fesh ve ikāle etmediğine yemîn billâhi’l-aliyyi’l-azîm edicek vâki‘ hâli mezbûr mahallinde tahrîr ba‘dehû gelip meclis-i şer‘de alâ vukū‘ihî ihbâr etmeğin mu‘ârazadan men‘ birle işbu hurûf bi’t-taleb ketb olundu. Hurrire fi’l-yevmi’s-sânî aşer min şehri Rebî‘ilâhir li sene erba‘a ve hamsîn ve elf.<br><br><br>Şuhûdü’l-hâl: Hüseyin Efendi b. Mehmed Şerîfezâde, Mahmud Efendi el-İmâm, Şaban b. Osman el-Müezzin, Süleyman b. Hasan el-Müezzin, Mehmed Çelebi b. Mehmed el-Müezzin, Hüseyin Beşe [b.] Yusuf el-Haccâr, Ali Beşe b. Mirza er-Râcil, Eyüb Çelebi b. Mustafa, Ali b. Abdülhalim Kahveci, Yusuf Efendi b. Mehmed el-Müderris, Abdülganî Efendi el-Müderris, Veli Çelebi b. İsâ, Receb Bey b. Abdullah, Rıdvan b. ( ), Ali b. ( ), Musli Ağa [b.] Haydar ve gayruhüm mine’l-huzzâr</p>          <br><a title="Önceki sayfa" style="text-decoration:none" href="./ayrmetin.php?idno=14128"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14130"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b118"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o315"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>