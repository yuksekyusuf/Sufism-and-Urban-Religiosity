﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 19 Numaralı Sicil (H. 1028 - 1030 / M. 1619 - 1620)<br>cilt: 24,&nbsp;sayfa: 422<br>Hüküm no: 562<br>Orijinal metin no: [93a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yorgi v. Dimitri ve kardeşlerinin miras evlerini Apostol v. Ligori’ye satmaları</b><br><br>Kazâ-i Havâss-ı Aliyye müzâfâtından kasaba-i Çatalca’da Büyük mahallede sâkin Yorgi v. Dimitri nâm zimmî meclis-i şer‘-i hatîrde işbu hâmilü’l-kitâb Apostol v. Ligori muvâcehesinde ikrâr ve takrîr-i kelâm edip bundan akdem mahalle-i mezbûrede sâkin iken hâlik olan babam Dimitri’nin [dü]yûn-ı müteferrikası olmağla li ebeveyn karındaşım Aleksi ve kız karındaşım Badiye mahalle-i merkūmede vâki‘ bir tarafdan Todori v. Mavridi mülküne ve bir tarafdan Mavridi v. Yorgi mülküne ve bir tarafdan İstefano ve Lavra mülküne ve bir tarafdan tarîk-i âma müntehî bir fevkānî ve bir tahtânî beyti müştemil mülk-i mevrûsumuzu cümle-i tevâbi‘i ile mezbûr Apostol’e yedi bin iki yüz nakd-i fıddî-i Osmânî râyic fi’l-vakt akçeye bey‘-i bâtt-ı sahîh-i şer‘î ile bey‘ edip kabz-ı semen ve teslîm-i mebî‘ edip meblağ-ı mersûm yedi bin iki yüz akçe ile babamız hâlik-i mezbûrun düyûn-ı müteferrikasın edâ ve îfâ eylemişlerdir hâlâ meblağ-ı mezbûr benim dahi makbûlümdür menzil-i mahdûd-ı mezkûr merkūm Apostol’ün mülk-i müşterâ-yı sarîhidir keyfe mâ yeşâ ve yahtâr mutasarrıf olsun dedikde mukırr-ı mezbûrun vech-i mübeyyen üzre cârî olan ikrâr ve takrîrin el-mukarru lehü’l-mezbûr Apostol vicâhen tasdîk edicek mâ hüve’l-vâki‘ bi’t-taleb ketb olundu.<br><br><br>Hurrire fî evâhiri Zilka‘deti’ş-şerîfe sene tis‘a ve ışrîn ve elf.<br><br><br>Şuhûdü’l-hâl: Mustafa b. Mehmed, Yakub b. Kurd, Ali b. Abdullah, Perviz b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=13348"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13350"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp019&bsm=eyp019b422"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp019&bsm=eyp019o475"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>