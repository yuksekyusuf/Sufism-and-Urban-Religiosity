﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 300<br>Hüküm no: 277<br>Orijinal metin no: [70b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Derviş Çavuş b. İsmail’in vefat eden hanımı tarafından Ali Ağa b. Osman’a satılan câriye konusunda anlaştıkları</b><br><br>Mahmiye-i İstanbul’da Akşemseddin mahallesinde sâkin olup dergâh-ı âlî yeniçerilerinin otuz üçüncü bölük çavuşlarından Derviş Çavuş b. İsmail nâm kimesne meclis-i şer‘-i şerîfde sâbıkan sakabaşı olan bâ‘is-i hâze’l-kitâb fahrü’l-akrân Ali Ağa b. Osman tarafından husûs-ı âti’l-beyâna vekîl olduğu el-Hâc Halil b. İbrahim ve Hamza Beşe b. Ali nâm kimesneler şehâdetleri ile şer‘an sâbit olan es-Seyyid Mehmed Efendi b. İbrahim nâm kimesne mahzarında ikrâr ve takrîr-i kelâm edip yedimde mülk ve hakkım olup evsâfı beynimizde ma‘lûm İvaz nâm câriyemi bundan akdem vefât eden zevcem Ayşe nâm hâtun hayâtında ben gāib iken iki yüz altmış guruş semen-i makbûza müvekkil-i mezbûr Ali Ağa’ya fuzûlen bey‘ ve teslîm ol dahi ber vech-i muharrer iştirâ ve tesellüm ettiğinden sonra ben dahi mârrü’z-zikr câriyemi mezbûr Ali Ağa’dan da‘vâ ve taleb eylediğimde, ol dahi sâlifü’z-zikr câriye müteveffât-ı mezbûre Ayşe’nin mülkü olup hayâtında ber vech-i muharrer bana bey‘ ve teslîm edip mülk-i müşterâm olmağla vaz‘-ı yed ederim deyû mezbûre câriyenin ber vech-i muharrer mülküm olduğunu inkâr ve bana red ve teslîmden imtinâ‘ etmeğin beynimizde nizâ‘-ı küllî vukū‘undan sonra muslihûn tavassut edip mezbûr Ali Ağa ile beynimizde kırk bir esedî guruş üzerine inşâ-i akd-i sulh eylediklerinde ben dahi sulh-ı mezbûru kabûl ve bedel-i sulh olan meblağ-ı mezbûr kırk bir esedî guruşu mezbûr Ali Ağa yedinden tamâmen ahz u kabz eylediğimden sonra zikr olunan câriyeye müte‘allika cemî‘ de‘âvî ve mütâlebâtdan ben mezbûr Ali Ağa’nın zimmetini ibrâ-i âmm-ı kātı‘ü’n-nizâ‘la ibrâ ve iskāt edip ve mezbûr Ali Ağa dahi bedel-i sulh-ı mezbûre ve câriye-i mezkûrenin semeni olan meblağ-ı mezbûre müte‘allika âmme-i de‘âvî ve muhâsamâtdan benim zimmetimi ibrâ ve iskāt eyledi dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’-hâmis min şehri Rebî‘ilevvel li sene seb‘a ve semânîn ve elf.<br><br><br>Şuhûdü’l-hâl: Abdullah Efendi b. Şeyh Ahmed el-İmâm, Halil Çelebi b. el-Müezzin, Mehmed Efendi el-İmâm, el-Hâc Mehmed b. Mustafa, el-Hâc İsmail b. Hasan, el-Hâc Receb b. Mustafa, berber Mehmed b. Şaban, Mustafa Beşe b. Yunus, Terzi Ahmed b. ( ), İzmirli Mahmud Beşe ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27611"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27613"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b300"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o752"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>