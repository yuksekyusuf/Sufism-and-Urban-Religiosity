﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 342<br>Hüküm no: 405<br>Orijinal metin no: [77a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hamza Çelebi’nin vefat eden Kasabbaşı Ömer Ağa’nın varisi olduğundan terekesinin kendisine teslim olunması</b><br><br>Vilâyet-i Anadolu’da bi’l-fi‘il Zamantı kādısı olan Mehmed Efendi b. Sunullah b. Abdülbaki kıbelinden hatt ü hâtemini hâvî bin seksen bir senesi Recebi’nin yedinci günü ile müverrah Hamza Çelebi b. Hakverdi nâm kimesne yedi ile nakl-i şer‘î vârid olup mazmûnu fi’l-asl Zamantı kazâsına tâbi‘ Eğrek nâm karye ahâlîsinden olup hâlâ medîne-i Kayseriye’de Konaklı mahallesinde sâkin Hamza b. Hakverdi nâm kimesneden vech-i âtî üzere da‘vâ-yı sahîha-i şer‘iyye ile mesbûk istişhâd-ı <<şer‘îye mesbûk istişhâd>> şer‘î sudûrundan sonra udûl-ı Müslimînden olup karye-i mezbûre sükkânından olan Yakub b. Haydar b. Abdullah ve Ali b. Mehmed b. Ali nâm kimesneler nakl ü tahvîl için mahall-i cerh ve ta‘dîlde her biri edâ-i şehâdet-i şer‘iyye edip fi’l-asl karye-i mezbûre ahâlîsinden olup bundan akdem mahmiye-i İstanbul’da Koska fırını kurbünde sâkin iken vefât edip verâseti olmamak zu‘mu ile terekesi emîn-i beytülmâl yedinde mazbûta olduğu mesmû‘umuz olan Kasabbaşı Ömer Ağa b. Hızırın babasının babası Topçu ile müsteşhid-i mezbûr Hamza Çelebi’nin babası Hakverdi’nin babası Vasil’in babası Dilek? li-ebin karındaşlar olup babaları ismi Hacir ve dedeleri ismi Bacir ve maskat-ı re’sleri karye-i mezbûredir müteveffâ-yı mezbûr Ömer Ağa’nın verâseti usûbet-i nesebiye cihetinden müsteşhid-i mezbûra münhasıradır gayrı vârisi ve terekesine âhar müstahık olduğu ma‘lûmumuz değildir, müsteşhid-i mezbûr için tereke-i müteveffâ-yı mezbûru vâzı‘u’l-yed olanlardan hakk-ı taleb ve ahz vardır, biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olduğunu hâvî bulunmağın kitâb-ı mezbûr nâkil-i mezbûr Hamza Çelebi’nin taleb ve da‘vâsı ile tereke-i müteveffâ-yı mezbûra vâzı‘u’l-yed olan Ömer b. Yusuf nâm kimesne mahzarında feth ü kırâet ve istintâk olundukda, mezbûr Ömer kitâb-ı mezbûrun zeylinde olan hatt ü hâtem hâlâ kazâ-i mezbûr kādısı olan mezbûr Mehmed Efendi b. Sunullah b. Adulbaki’nin hatt ü hâtemi olduğunu münkir olmağın kitâb-ı mezbûrun zeylinde olan hatt ü hâtem hâlâ mezbûr kādı olan mezbûr Mehmed Efendi’nin hatt ü hâtemi olduğuna mezbûr Hamza Çelebi’den beyyine taleb olundukda kitâb-ı mezbûrun zeylinde isimleri mastûr olup yol şâhidleri olan Ahmed b. Ali ve Mehmed b. Yusuf nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka kitâb-ı mezbûru hâlâ kazâ-i mezbûr kādısı olan mezbûr Mehmed Efendi b. Sunullah b. Abdülbaki bizim üzerimize kırâet edip huzûrumuzda imzâ ve mühürleyip hatt ü hâtemine bizi işhâd eyledi biz kitâb-ı mezbûrun zeylinde olan hatt ü hâtem kazâ-i mezbûr kādısı olan mezbûr Mehmed Efendi b. Sunullah b. Abdülbaki’nin hatt ü hâtemi olduğuna şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince mezbûr Hamza Çelebi’nin vech-i mübeyyen üzere verâsetine ba‘de’l-hükmi’ş-şer‘î tereke-i müteveffâ-yı mezbûru mezbûr Hamza Çelebi’ye def‘ ve teslîme merkūm Ömer’e tenbîh olunup mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâlis min-Şa‘bâni’l-mu‘azzam li-sene ihdâ ve semânîn ve elf.<br><br>Şuhûdü’l-hâl: Zahrü’l-akrân Hüseyin Ağa kethüdâ-yı hazret efendi, fahrü’l-eşbâh Mehmed Ağa ser-muhzırân, Mehmed Çelebi b. Abdullah kethüdâ-yı muhzırân, Şah Mehmed Çelebi b. Abdülhalim, el-Hâc Yusuf b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=2722"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2724"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b342"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o547"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>