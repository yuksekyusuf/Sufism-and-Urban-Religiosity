﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 92 Numaralı Sicil (H. 1120-1121 / M. 1709)<br>cilt: 60,&nbsp;sayfa: 386<br>Hüküm no: 423<br>Orijinal metin no: [58a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hamavî Seyyid Mehmed Çelebi b. Seyyid Hüseyin b. Ali’nin çocukları Hüseyin ve Abdülkâfî’nin babalarının Mekke kadısı Cevvîzâde Atâullah Efendi’de alacağı olduğu iddiasıyla açtıkları davanın reddedildiği</b><br><br>Husûs-ı âti’l-beyânın mahallinde istimâ‘ ve tahrîri için bi’l-iltimâs bu fakīr Dârü’l-hilâfeti’l-aliyye Kostantıniyyeti’l-mahmiye mahallâtından Harâccı Muhyiddin Mahallesi ahâlîsinden olup muvakkaten Mekke-i mükerreme kādısı olan a‘lemü’l-ulemâi’l-mütebahhirîn efdâlü’l-fuzalâi’l-müteverri‘în fazîletli Cevvîzâde Atâullah Efendi hazretlerinin sa‘âdethânelerine varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i şerîf olundukda mahmiye-i mezbûrede Hoca Hamza Mahallesi’nde sâkin iken bundan akdem vefât eden Hamavî es-Seyyid Mehmed Çelebi b. es-Seyyid Hüseyin b. Ali’nin sulbî sagīr oğulları Hüseyin ve Abdülkâfî’nin vasiyy-i muhtârları el-Hâc İbrahim b. Fazlı meclis-i ma‘kūd-ı mezkûrda sâhibü hâze’l-kitâb müşârun-ileyh Atâullah Efendi hazretlerinin mahzarında üzerine da‘vâ ve takrîr-i kelâm edip müteveffâ-i mezbûr Hamavî es-Seyyid Mehmed Çelebi b. es-Seyyid Hüseyin b. Ali’nin müşârun-ileyh Atâullah Efendi hazretleri zimmetinde cihet-i deyn-i şer‘îden elli guruş hakkı olup merkūm Hamavî es-Seyyid Mehmed Çelebi meblağ-ı mezbûru kable’l-ahz fevt olmağla meblağ-ı mezbûr sagīrân-ı mezbûrâna isâbet ve intikāl etmeğin vesâyetim hasebiyle taleb ederim suâl olunsun dedikde gıbbe’s-suâl müşârun-ileyh Atâullah Efendi hazretleri cevâbında fi’l-hakīka müteveffâ-i mezbûr Hamavî es-Seyyid Mehmed Çelebi b. es-Seyyid Hüseyin b. Ali’ye cihet-i deyn-i şer‘îden elli guruş deyni olduğunu ikrâr lâkin meblağ-ı mezbûr elli guruşu müteveffâ-i mezbûra fevtinden bir sene mukaddem huzûr-ı Müslimînde edâ ve teslîm ol dahi yedimden ahz u kabz edip meblağ-ı mezbûr elli guruşdan zimmetimde bir akçe ve bir habbe bâkī kalmamışdır deyü def‘le mukābele edicek gıbbe’l-istintak ve’l-inkâr müşârun-ileyh Atâullah Efendi hazretlerinden def‘-i meşrûhunu mübeyyine beyyine taleb olundukda udûl-i ahrâr-ı ricâl-i Müslimînden mahmiye-i mezbûrede Üskübî Mahallesi’nde sâkin el-Hâc Mehmed b. İvaz ve Hoca Halil Attâr Mahallesi’nde sâkin Mahmud Çelebi b. Mehmed li-ecli’ş-şehâde meclis-i ma‘kūd-ı mezkûra hâzırân olup istişhâd olunduklarında fi’l-hakīka işbu müşârun-ileyh Atâullah Efendi hazretleri müteveffâ-i mezbûr Hamavî es-Seyyid Mehmed Çelebi b. es-Seyyid Hüseyin b. Ali’ye cihet-i deyn-i şer‘îden zimmetinde deyni olan meblağ-ı mezbûr elli guruşu müteveffâ-i mezbûra fevtinden bir sene mukaddem bizim huzûrumuzda tamamen def‘ ü teslîm ol dahi yedinden bi’t-tamam ahz u kabz eyledi biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye <<eylediklerinde>> ettiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince vasiyy-i mezbûr meblağ-ı mezkûr mutâlebesinden bî-vech mu‘ârazadan men‘-birle mâ-vaka‘a bi’t-taleb ketb olundu.<br><br>Fî 18 min-Cumâdelâhire sene 1121<br><br>Şuhûdü’l-hâl: Es-Seyyid Osman Çelebi b. es-Seyyid Abdurrahman, Hüseyin Çelebi b. Mehmed, Ahmed Efendi Behnesîzâde?, Mehmed Çelebi Takazâde, Çukadâr Mustafa Çelebi, Hacı Ahmed Çelebi, el-Hâc Ahmed b. Mehmed, Mustafa Çelebi b. İvaz, Hasan Çelebi b. İvaz ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=4701"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4703"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab092&bsm=bab092b386"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab092&bsm=bab092o608"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>