﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 296<br>Hüküm no: 352<br>Orijinal metin no: [60a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Mehmed b. Hacı Süleyman’ın terekesinden eski karısı Ayşe bt. Mustafa’nın hissesini alması</b><br><br>Mahmiye-i İstanbul’da Hatice Sultan mahallesinde sâkin iken bundan akdem vefât eden el-Hâc Mehmed b. el-Hâc Süleyman’ın verâseti, zevce-i metrûkesi Ayşe bt. Mustafa ile sulbî oğlu Süleyman ve sulbiye kızı Fâtıma’ya münhasıra ve tashîh-i mes’elesi yirmi dört sehmden olup sihâm-ı mezbûreden üç sehmi zevcesi mezbûreye ve dört sehmi oğlu mezbûre Süleyman’a ve yedi sehmi kızı merkūme Fâtıma’ya isâbet intikāl eylediği şer‘an zâhir ve mütehakkik oldukdan sonra zâtını ma‘rifet-i şer‘iyye ile ârifân Mustafa Beşe b. Abdullah ve Mehmed b. Mustafa ta‘rîfleriyle mu‘arrefe olan mezbûre Ayşe meclis-i şer‘-i şerîf-i enverde, müteveffâ-yı mezbûrun terekesine vâzı‘u’l-yed olup kendi tarafından asîl ve kız karındaşı mezbûre Fâtıma tarafından vekîl olan bâ‘isü hâze’l-kitâb mezbûr Süleyman Çelebi mahzarında ikrâr ve takrîr-i kelâm edip, zevcim müteveffâ-yı mezbûrun terekesinden ber vech-i muharrer bana isâbet ve intikāl eden üç sehim sümün hisse-i irsiye-i şer‘iyyemi mezbûr Süleyman Çelebi bana def‘ ve teslîm, ben dahi yedinden bi’t-tamâm ve’l-kemâl ahz u kabz eyledim. Ba‘de’l-yevm mezbûr Süleyman Çelebi ile kız karındaşı mezbûre Fâtıma Hâtun’un husûs-ı mezkûra müte‘allika da‘vâdan zimmetlerini ibrâ ve iskāt eyledim dedikde, gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’s-sâbi‘ aşer min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: Sâlih Efendi el-imâm, Abdullah Efendi b. Receb, Receb el-müezzin, Ahmed Ağa b. Mustafa, Mustafa b. Mahmud, Ahmed b. Ahmed, Monla Mehmed b. Hasan, el-Hâc Hüseyin b. Abdullah, Mustafa Beşe b. Abdullah, Halil Beşe b. ( ), Ahmed Çelebi b. Eyüb, Odabaşı Mehmed Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=4092"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4094"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b296"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o478"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>