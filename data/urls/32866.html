﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 455<br>Hüküm no: 440<br>Orijinal metin no: [91b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Ağa, Ayşe Hatun ve Habibe Hatun’un Irgat pazarındaki manav dükkânı gedik âlâtı davasının reddedildiği</b><br><br>Irgat pazarında manav dükkânından gedik âlâtının nısfını ihrâc davâsının bâ-emr-i âlî men‘i<br><br>Ma‘rûz[-ı dâ‘î-i devlet-i aliyyeleridir ki]<br><br>Derûn-ı arzuhâlde mezkûr İstanbul’da Irgad Pazarı nâm mahalde kâin tarafeyni yemenici ve yazıcı dükkânları ve bir tarafı Tevekkül Hanı ve bir tarafı tarîk-i âm ile mahdûd şehriye otuz akçe icâre-i müecceleli bir bâb vakıf manav dükkânından üç sehm i‘tibâriyle bir sehmine bi’l-icâreteyn mutasarrıf olan Mustafa Ağa ve bir sehmine kezâlik mutasarrıfe olan kız karındaşı mu‘arrefetü’z-zât Âişe Hatun veledey el-müteveffâ el-Hâc Hasan asâleten li-ebeveyn er karındaşları sagīr Mehmed Kâmil’in vâlidesi ve vasiyy-i mansûbesi kezâlik zâtı mu‘arrefe Habibe Hatun bt. Mustafa vesâyeten hâzıra olduğu hâlde Çarşamba günü arz odasında huzûr-ı hazret-i Sadâret-penâhîde ma‘kūd meclis-i şer‘-i enverde zikr olunan bir bâb manav dükkânı derûnunda mevcûde beyne’l-esnâf gedik tâ‘bir olunur âlât-ı lâzıme-i ma‘lûmenin nısf-ı şâyi‘ine bâ-hüccet-i şer‘iyye şirâen mâlike olup dükkân-ı mezkûrun müşâhereten müsteciresi olan sâhibe-i arzuhâl zâtı mu‘arrefe âhar Âişe nâm-ı diğer Emine Hatun bt. Halil muvâcehesinde zikr olunan bir bâb manav dükkânı ber-vech-i muharrer islâsen bizimle karındaşımız sagīr-i mezbûr Mehmed Kâmil’in bi’l-icâreteyn bâ-re’y-i mütevellî tasarrufmuzda ve derûnunda mevcûde beyne’l-esnâf gedik tâ‘bir olunur manav âlât-ı lâzıme-i ma‘lûmesinin nısf-ı şâyi‘i babamız müteveffâ-i mezbûr el-Hâc Hasan Ağa b. Ali’nin ile’l-vefât yedinde mâlı ve mülkü ve ba‘de vefâtihi zevcesi hâzıra-i mezbûre Habibe Hatun ile bize ve karındaşımız sagīr-i mezbûr Mehmed Kâmil’e mevrûs olup ve zikr olunan gedik âlât-ı lâzıme-i ma‘lûmesinin nısf-ı şâyi‘-ı âharı dahi mezbûre Âişe nâm-ı diğer Emine Hatun’un yedinde olan bir kıt‘a hüccet-i şer‘iyye mantûkunca şirâen mâliki ve mülkü ve dükkân-ı mezkûrun şehriye bize i‘tâ olunan yirmi guruş kirâsı ile müsteciresi olup lâkin dükkân-ı mezkûrda müstakillen kaydolunarak gedik i‘tibâri olmayup nısf-ı gedik bizim mülk-i mevrûsumuz ve dükkân-ı merkūm bi’l-icâreteyn tasarrufumuzda ve dükkân-ı merkūmun bize lüzûmu olmağla nısf-ı gedik âlâtını ihrâc ile dükkân-ı merkūmu tahliye ve bize teslîme mezbûre Âişe nâm-ı diğer Emine Hatun’a tenbîh olunmak matlûbumuzdur deyü takrîr-i meşrûhları üzere dükkân-ı merkūmda kendi haklarında nısf-ı gedikde i‘tibâr olunup nısf-ı âharında müstakil kaydolunarak gedik i‘tibârı olmamak üzere ihrâcına tasaddî ile eyledikleri da‘vâları bî-vech idüğü kendilere tefhîm olunduğundan mâ‘adâ dükkân-ı merkūm manav esnâfının hâmiş-i arzuhâle derkenâr olunan emr-i âlide mezkûr diğer fermân-ı âlîşân mûcebince kırk elli seneden berü nizâm-ı kadîmlerinde dâhil mu‘teber gediklerinden olup mülk sâhibleri kirâ-yı kadîmlerini ahz edüp ihrâcına tasaddî olunmadığını başyemiş Pazarbaşısı es-Seyyid Sârim Bey ve manav ustalarından mazbûtü’l-esâmî cem‘-i kesîr Müslimîn bi’l-muvâcehe haber vermeleriyle ol vechile dükkân-ı mezkûrun zikr olunan yirmi guruş kirâ-yı kadîmini ahz-birle derûnunda mevcûde bâ-fermân-ı âlî nizâm-ı esnâfda dâhil idüğü mütehakkık olan gedik âlâtının nısfını ihrâcına mezbûran Mustafa Ağa ve Âişe Hatun ve vasiyy-i hâzıra-i mezbûre Habibe Hatun’un tasaddîleri ber-mûceb-i emr-i âlî men‘ olunmak iktizâ eylediği İstanbul Mahkemesi’nden [huzûr-ı âlîlerine i‘lâm olundu.]<br><br>Fî 15 M sene [1]238</p>          <br><a title="Önceki sayfa" style="text-decoration:none" href="./ayrmetin.php?idno=32865"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32867"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b455"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o498"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>