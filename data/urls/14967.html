﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 264<br>Hüküm no: 271<br>Orijinal metin no: [59b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Abdi Çelebi b. Yusuf’un hayattayken câriyesi Bedehşan bt. Abdullah’ı âzat etmiş olduğu</b><br><br>Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de vâki‘ Ali Paşa mahallesinde sâkin iken bundan akdem fevt olan Çukadâr Abdi Çelebi b. Yusuf’un akdem câriye-i memlûkesi işbu orta boylu açık kaşlı elâ gözlü Eflakiyyetü’l-asl sâhibetü’l-vesîka Bedehşan bt. Abdullah meclis-i şerî‘at-ı şerîfede mevlâsı müteveffâ-yı mezbûrun sulbiye kebîre kızı Hatice nâm hâtun tarafından husûs-ı âti’z-zikri da‘vâya vekîli olup mezbûrenin zâtını ma‘rifet-i şer‘iyye ile ârifân olan İbrahim Beşe b. Hasan ve Ahmed Çelebi b. Ali şehâdetleriyle şer‘an vekâleti sâbite olan zevci Mehmed Bey b. Abdullah nâm vekîl mahzarında üzerine da‘vâ ve takrîr-i kelâm edip seyyidim müteveffâ-yı mezbûr hâl-i hayâtında ve kemâl-i akl-i sıhhatinde fevtinden altı ay mukaddem huzûr-ı müslimînde beni cemî‘ malından ifrâz [ve] i‘tâk ve tahrîr etmiş iken bundan akdem mezbûre bana rık olmak üzre vaz‘-ı yed etmeğin bin yetmiş iki senesi Recebü’l-müreccebi’nin gurresinde mahmiye-i Galata’da kassâm-ı askerî olan Mehmed Nâlî Efendi huzûrunda minvâl-i muharrer üzre ıtkımı isbât ve yedime hüccet-i şer‘iyye verilmiş iken hâlâ yine mezbûre bana rık olmak üzre vaz‘-ı yed eder suâl olunup sebîlim tahliyye olunmak matlûbumdur deyû kassâm-ı askerî olan mûmâ-ileyh Mehmed Nâlî Efendi imzâsıyla mümzâ ve hatmiyle mahtûm takrîrine vech-i muharrer üzre hüccet-i şer‘iyye ibrâz edicek gıbbe’l-istintâk vekîl-i mezbûr Mehmed Bey mazmûn-ı hüccet-i merkūmeyi bi’l-vekâle inkâr etmeğin mezbûr Bedehşan mazmûn-ı hüccet-i merkūmeyi mübeyyine beyyine taleb olundukda, zeyl-i hüccetde isimleri mastûr olan şuhûddan mahalle-i mezbûre imâmı fahrü’l-eimme Mustafa Efendi b. Muhammed ve el-Hâc İvaz Bey b. Hasan li ecli’ş-şehâde mahfil-i kazâya hâzırân olup istişhâd olunduklarında, fi’l-hakīka mezbûre Bedehşan müvekkile-i mezbûre Hatice Hâtun’dan târih-i mezkûrda mahmiye-i mezbûrede kassâm-ı askerî olan mûmâ-ileyh Mehmed Nâlî huzûrunda vech-i muharrer üzre da‘vâ ol dahi inkâr etmeğin mezbûre Bedehşan ber minvâl-i muharrer ıtkı alâ vechi’l-hatîr isbât etmeğin kassâm-ı mûmâ-ileyh işbu hüccet-i şer‘iyyeyi bizim huzûrumuzda ketb ve tahrîr ve mezbûre yedine vermiş idi. Hüccet-i mezbûre kassâm-ı mûmâ-ileyhin hat ve hatmi muhtevîdir biz bu husûsa vech-i muharrer üzre şâhidleriz, şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebiyle müvekkile-i mezbûre Hatice Hâtun bî-vech ta‘arruzdan men‘ olunup mâ cerâ bi’l-ibtigā sebt olundu. Fi’l-yevmi’s-sâdis aşer min Zilka‘deti’ş-şerîfe li sene isneteyn ve seb‘în ve elf.<br><br><br>Şuhûdü’l-hâl: Solak Ali Çelebi b. Halil, Şaban Bey b. Hasan, İbrahim Beşe b. Hasan, Mehmed Efendi b. İlyas, Abdullah Çelebi b. Abdullah ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14966"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14968"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b264"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o462"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>