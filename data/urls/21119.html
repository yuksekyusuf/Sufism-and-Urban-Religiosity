﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 125<br>Hüküm no: 55<br>Orijinal metin no: [12a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Ömer Çelebi Beşe’den intikal eden evin vasî tarafından vakfa satılıp kiralandığı</b><br><br>Mahrûse-i Galata hâricinde vâki‘ Saray-ı Âmireˈde merhûm Halil Ağa nâm sahibüˈl-hayrın nükūd-ı mevkūfesine hâlen mütevellî olan işbu bâ‘isüˈl-kitâb Ahmed Çelebi b. Hüseyin meclis-i şer‘-i şerîfde mahrûse-i merkūme a‘mâlinden kasaba-i Kasımpaşaˈda Küçük Piyale Paşa mahallesinde sâkin iken bundan akdem vefât eden Ömer Çelebi Beşe b. Abdullah nâm kimesnenin verâseti zevce-i metrûkesi Hadîce bt. Mehmed ile sulbî sagīr oğulları Mehmed ve Ahmed ve Mustafa ve sagīre kızı Sâlihaˈya münhasıra olduğu şer‘an zâhir ve müte‘ayyin oldukdan sonra sıgār-ı mezkûrenin tesviye-i emirlerine kıbel-i şer‘den mansûb vasîleri olup tereke-i müteveffâ-yı mezbûre vâzi‘uˈl-yed olan İbrahim b. İlyas ile merkūme Hadîce mahzarında biˈt-tevliye üzerlerine da‘vâ ve takrîr-i kelâm edip bin yetmiş beş senesi Şa‘bânıˈnın dokuzuncu gününde müteveffâ-yı mezbûre mal-ı vakf-ı mezbûrdan iki yüz kıt‘a esedî idâne ve teslîm ol dahi istidâne ve kabz ettikden sonra meblağ-ı mezbûr mukābelesinde mahalle-i mezbûrede vâki‘ bir tarafdan el-Hâc Mehmed ve bir tarafdan Osman Çelebi mülkleri ve bir tarafdan el-Hâc Hasan Vakfı ve bir tarafdan tarîk-i âmma müntehî buyûtu müştemil mülk menzilini bi-tarîkıˈl-istiğlâl târih-i merkūmda kasaba-i mezbûrede nâibüˈş-şer‘ Mehmed Efendi b. Numan huzûrunda bana bey‘ ve teslîm ve ben dahiba‘deˈl-iştirâ veˈt-tesellüm yine menzil-i mezbûru târih-i mezbûrda ba‘deˈt-tahliyetiˈş-şer‘iye merkūm Ömer Çavuş bir sene tamânına dek yirmi beş guruş ücretle îcâr ve teslîm ol dahi ba‘deˈl-isticâr asl-ı mal-ı mezbûr ile [12b] ücret-i mezkûreyi kableˈl-istifâ mezbûr Ömer Çavuş fevt olmağla hâlen vasî-i merkūme ile mezbûre Hadiceˈnin yedlerinde olan terekesinde biˈt-tevliye taleb ederim deyü târih-i mezbûr ile müverraha ve merkūm Mehmed Efendi b. Numan imzâsıyla mümzâ ve hatmiyle mahtûm hüccet-i şer‘iye ibrâz ve merkūmânın muvâcehelerinde feth ü kırâet ve istintâk olundukda mazmûn-ı hüccet-i merkūmeyi inkâr eylediklerinde mütevellî-i merkūmdan mazmûn-ı hüccet-i mezkûreye beyyine taleb olundukda udûl-ı Müslimînˈden Mehmed Efendi b. Ali ve Süleyman Çelebi b. Derviş nâm kimesneler li-ecliˈş-şehâde meclis-i şer‘a hâzırân olup isreˈl-istişhâd el-vâki‘ müteveffâ-yı mezbûr târih-i merkūmda nâib-i mezkûr huzûrunda mütevellî-i mezbûr yedinden mal-ı vakf-ı merkūmdan iki yüz esedî guruş istidâne ve kabz ettikden sonra menzil-i mezbûrîni bi-tarîkıˈl-istiğlâl mütevellî-i mezbûre bey‘ ol dahi ba‘deˈl-iştirâ veˈt-tesellüm senede yirmi beş guruş ücretle huzûrumuzda müteveffâ-yı merkūme ba‘deˈt-tahliye veˈt-tekābuz îcâr ve teslîm ol dahi ba‘deˈl-isticâr nâib-i merkūmdahi işbu hüccet-i mezbûreyi tahrîr ve mütevellî-i merkūm yedine def‘ ve teslîm eyledi biz bu husûsa şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde isre-ri‘âyeti şerâyitiˈl-kabûl şehâdetleri makbûle oldukdan sonra mütevellî-i mezbûr ba‘deˈt-tahlîf mûcebiyle hükm birle mâ vaka‘a biˈt-taleb ketb olundu.<br><br>Fiˈl-hâmis-i aşer min-Muharremiˈl-harâm li-sene erba‘a ve semânîn ve elf.<br><br>Şuhûdüˈl-hâl: Mehmed Efendi b. Ali, Şa‘bân Efendi b. ( ), Bekir Halîfe b. Mustafa el-müezzin, Mahmud Çelebi b. Ahmed, Hamza Beşe b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=21118"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21120"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b125"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o1016"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>