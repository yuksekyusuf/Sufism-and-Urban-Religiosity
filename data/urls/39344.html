﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 84<br>Hüküm no: 52<br>Orijinal metin no: [8b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Müteveffa Müteferrika Ali Ağa b. Sefer’in vârislerinin, çiftlik talebiyle Vezir Ahmed Paşa b. Mahmud aleyhine dava açmaktan menolundukları</b><br><br>Bundan akdem mahrûse-i İstanbul’da Abdullah Ağa mahallesinde müteveffâ olan Müteferrika Ali Ağa b. Sefer nâm kimesnenin verâseti zevcesi Safiye Hatun’a ve sulbî oğulları ve Mehmed ve Mustafa ve Ali’ye münhasıra olup ba‘dehû mezbûr Mehmed dahi vefât edip verâseti ceddesi cedde-i sahîhası Âişe Hatun’a ve li-eb karındaşları mezbûrân Mustafa ve Ali’ye münhasıra olmağla âti’z-zikr olan çiftlik bi-tarîki’l-münâsaha iki yüz seksen sekiz sehimde otuz altı sehmi mezbûre Safiye’ye ve on dört sehmi mezkûre Âişe’ye ve yüz on dokuz sehmi mezbûrân Mustafa ve Ali’ye intikāl eylediği nehc-i şer‘î üzere sâbit oldukdan sonra mezbûr Mustafa Çelebi mahfil-i şer‘-i hatîrde âti’z-zikr olan çiftliğe hâlâ vâzı‘u’l-yed olduğu şer‘an sâbit olan düstûr-ı mükerrem, müşîr-i mufahham, sâhibü’d-devleti ve’l-ikbâl, sâhibü zeyli’l-izzi ve’l-iclâl, yenbû‘ü’l-me‘âlî ve’l-mekârim metbû‘ü’l-e‘âlî ve’l-e‘âzım, zü’l-kadri’l-bâzih ve’ş-şerefi’ş-şâmih, ma‘denü’l-lutfi ve’l-keremi ve’l-cûd Ahmed Paşa b. el-merhûm Mahmud hazretleri muvâcehesinde takrîr-i da‘vâ edip hâlâ vezîr-i müşârun-ileyhin yedinde ve taht-ı tasarrufunda olup Havâss-ı Kostantıniyye kazâsı tevâbi‘inden Müderris köyü demekle ma‘rûfe karyede vâki‘ iki bâb süflî oda odayı ve ortasında sofayı ve iki ahırı ve dört su kuyusunu ve bahçeyi ve iki kıt‘a bağı hâvî ve müştemil olup bir tarafı Çavuşzâde Mustafa Ağa mülküne ve bir tarafı hadîka-i sultâniyyeye ve tarafeyni tarîk-i âmma müntehî olup çiftlik ta‘bîr olunan menzil babamız müteveffâ-yı merkūm Ali Ağa’nın mülkü olup fevt oldukda münâsaha-i ma‘hûde mûcebi üzere iki yüz seksen sekiz sehimde yüz on dokuz sehmi hâlâ bana intikāl etmiş iken paşa-yı müşârun-ileyh hazretleri cümlesine bi-gayrı hakkın vaz‘-ı yed etmişdir, benim hisse-i ma‘hûdemden kasr-ı yedlerine tenbîh olunmak taleb ederin dedikde gıbbe’s-suâl müşârun-ileyh hazretleri cevâblarında fi’l-vâki‘ mahdûd-ı mezkûr bundan akdem müdde‘iyân-ı mezbûrânın babaları mesfûr Ali Ağa’nın mülkü olup ba‘de vefâtihî verese-i mezkûrîne intikāl edip lâkin mezbûr Mustafa ve merkūm Ali ol zamânda sagīrler olup müteveffâ-yı mesfûrun terekesi tahrîr olundukda nukūd ve menkūl makūlesi cem‘an üç yüz elli beş bin yüz yetmiş dokuz akçe olup ve sekiz yüz kırk bir bin dokuz yüz doksan sekiz akçe düyûn-ı müteferrikası zuhûr edip cümlesi şuhûd-ı udûlle alâ-vechi’l-hasm sâbite olmağın terekesinden edâ olunmak lâzım gelip lâkin nukūd ve menkūlü düyûn-ı mezkûreye vefâ etmemekle zarûret-i düyûn-ı mezkûre için akārı dahi bey‘ olunmak lâzım olucak izn-i hâkimü’ş-şer‘le terekesinden kazâ-i Edirne’de vâki‘ iki kıt‘a çiftliği ve Ergene nâm mevzi‘de vâki‘ bir kıt‘a çiftliği ve zikr olunan çiftliği sûk-ı sultânîde nidâ ve müzâyede olundukdan sonra hudûd-ı mezkûre ile mahdûd olan mezkûr çiftliği ba‘de inkıtâ‘i rağabâti’n-nâs sagīrân-ı merkūmânın ol zamânda vasiyy-i şer‘îleri olan Veli Ağa b. Pervâne bundan akdem müteveffâ olan Kağıllu Dilsiz demekle meşhûr Pîrî Ağa’ya yüz doksan sekiz bin akçeye bey‘ edip kabz-ı semen ve teslîm-i mebî‘ edip ba‘dehû mersûm Pîrî Ağa fevt oldukdan sonra veresesi huld-âşiyân merhûm Sultan Osman Hân hazretlerinin hocaları olan a‘lemü’l-ulemâ’i’l-mütebahhirîn Ömer Efendi hazretlerine iki bin guruşa bey‘ edip kabz-ı semen ve teslîm-i mebî‘ edip ba‘dehû müşârun-ileyh efendiden ben dahi üç bin tâmmü’l-vezn sikke filoriye iştirâ eyledim ve bundan akdem müteveffâ-yı mezbûrun zevcesi mezbûre Safiye Hatun hisse-i şer‘iyyesini vasiyy-i mezbûr Veli Ağa’dan da‘vâ edip husûs-ı mezkûru görmeğe meʼmûr olan fahrü’l-ulemâ’i’l-mütebahhirîn Mevlânâ Mahmud Efendi huzûrunda vasiyy-i merkūmu teftîş eylediklerine müteveffâ-yı merkūmun Nahçıvan Beylerbeyisi Mehmed Paşa’ya bedel-i sulhdan yüz seksen bin akçe ve Osman Çavuş nâm kimesneye altmış bin akçe ve Neslihan nâm hatuna câriye bahâsından altı bin yedi yüz yirmi akçe ve Râziye nâm hatuna elli altı bin sekiz yüz seksen akçe ve Murtaza Paşa’ya yirmi dört bin akçe ve Kanber Bey nâm kimesneye <<ve Kanber Bey’e sah.>> on altı bin akçe ve Papo nâm yahudiye on üç bin beş yüz altmış akçe ve Râbi‘a nâm hatuna on dört bin iki yüz akçe ve Ayasofya Vakfı’na üç bin üç yüz altmış akçe ve İskender nâm kimesneye sekiz bin akçe ve Mehmed Bey nâm kimesneye üç bin iki yüz kırk akçe ve yine Ayasofya Vakfı mürtezikasına on sekiz bin dört yüz yirmi dokuz akçe ve lâğımcılara on üç bin akçe ve yine Ayasofya Vakfı’na iki kerre yüz bin ve otuz beş bin beş yüz doksan beş akçe ve Fâtıma nâm hatuna dört bin altı yüz akçe ve Keyvan Bey nâm kimesneye altı bin akçe ve Âmine nâm hatuna dört bin iki yüz akçe ve zevcesi mezkûre Safiye’ye mehr-i müeccelinden seksen bin akçe ve Abdurrahman Paşa’da olan akçesini tahlîs için altı bin akçe ve Yaycılar köyünde vâki‘ çiftliği ta‘mîrine iki bin dört yüz akçe ve suyoluna bin iki yüz akçe ve Kapıcılar Kâtibi İbrahim Efendi’ye on bin beş yüz altmış akçe ve techîz ve tekfînine ve mesârif-i lâzımesine yirmi dört bin sekiz yüz otuz altı akçe ve Cerrâh Mehmed Paşa’ya dört bin iki yüz ve ba‘zı mesârif-i lâzımeye üç bin akçe ve Ayasofya Vakfı muhâsebesine on sekiz bin akçe ve resm-i kısmet ve rüsûm-ı mu‘tâde yirmi beş bin akçe cem‘an vasiyy-i mezbûrun edâ eylediği düyûn ve mesârif-i lâzımesi sekiz kerre yüz bin ve kırk altı bin dört yüz seksen akçe olup düyûn-ı mezkûre ale’l-infirâd şuhûd-ı udûlle sâbit olup hükm olunduğu müşârun-ileyh Mahmud Efendi huzûrunda nehc-i şer‘î üzere sâbit olup hüccet olunmuşdur deyü kelimât-ı meşrûhalarına mutâbıka ve müdde‘âlarını nâtıka müşârun-ileyh Mahmud Efendi’nin hat ve hatemini müştemile hüccet-i şer‘iyye ibrâz eylediklerinde gıbbe’s-suâl mezkûr Mustafa Çelebi kaziyye vech-i mezkûr üzere câriye olup zikr olunan [9a] çiftlik müsevvig-ı şer‘î ile bey‘ olunduğunu inkâr edicek vezîr-i müşârun-ileyh hazretlerinden da‘vâ-yı meşrûhalarına mutâbık beyyine taleb olundukda udûl-i Müslimînden mahrûse-i merkūmede hazret-i Emîr-i Buhârî âsûde oldukları mahalle sükkânından Âbid Çelebi b. Abdi ve Muslihuddin b. Nasûh ve İbrahim b. Ahmed nâm kimesneler li-ecli’ş-şehâde hâzırûn olup fi’l-hakīka müdde‘iyân-ı mezbûrânın babaları mesfûr Ali Ağa fevt oldukda vech-i mastûr üzere sekiz yüz kırk bir bin dokuz yüz doksan sekiz akçe düyûn-ı müteferrikası zuhûr edip her biri şuhûd-ı udûlle alâ-vechi’l-hasm sâbit olup ve müteveffâ-yı mezbûrun nukūd ve menkūlü üç yüz elli beş bin yüz yetmiş dokuz akçe olup düyûn-ı mezkûreye vefâ etmemekle akārı dahi bey‘ olunmak lâzım oldukda zikr olunan çiftlikleri izn-i hâkimü’ş-şer‘le bey‘ için sûk-ı sultânîde nidâ ve müzâyede olundukdan sonra işbu hudûd-ı mezkûre ile mahdûd olup da‘vâ olunan çiftliği vasiyy-i şer‘îleri olan mezkûr Veli Ağa ba‘de inkıtâ‘i rağabâti’n-nâs mersûm Kağıllı Dilsiz Ağa’ya yüz doksan sekiz bin akçeye bey‘ edip ba‘dehû mesfûr vefât eyledikde veresesi müşârun-ileyh hoca efendi hazretlerine bey‘ edip paşa-yı müşârun-ileyh hazretleri dahi müşârun-ileyh hoca efendiden üç bin sikke filoriye iştirâ edip ve mukaddemâ müşârun-ileyh Mahmud Efendi huzûrunda vasiyy-i mezkûrun muhâsebesi görüldükde düyûn-ı mezkûre şuhûd-ı udûlle sâbit olup hükm olunmağla muhallefât-ı mezbûreden vasiyy-i mezbûr edâ eylediği nehc-i şer‘î üzere sâbit olmuşdur, zikr olunan çiftlik nehc-i mastûr üzere zarûret-i düyûn-ı müsbete için müsevvig-ı şer‘î ile bey‘ olunduğuna şâhidleriz, şehâdet dahi ederiz deyü edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olup mûcebiyle müdde‘iyân-ı mezbûrân da‘vâ ve talebden men‘ olunup mâ vaka‘a bi’t-taleb sebt olundu.<br><br>Fî-evâhiri Cumâdelâhire li-seneti selâse ve selâsîn ve elf.<br><br>Şuhûdü’l-hâl: Fahrü’l-emâcid Mustafa Ağa Emîn-i Kâğıd, zahru’l-emâcid ve’l-ekârim Mustafa Ağa eş-şehîr bi-Hükmîzâde, mefharü’l-a‘yân Halil Ağa el-Müteferrika, Lütfi Ağa b. Ahmed el-Müteferrika, İbrahim Efendi Rûznâmçeci, Müstedâm Ağa b. el-Müteferrika, Ömer Ağa b. Ali el-Müteferrika, Ali Ağa b. Abdullah el-Müteferrika, Mahmud Ağa b., Ömer Çavuş b., Handan Bey b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39343"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39345"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b084"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o429"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>