﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 494<br>Hüküm no: 582<br>Orijinal metin no: [86b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed b. Mahmud’un berber dükkânında kiracısı olan Seyyid Mustafa’yı haksız yere çıkartamayacağı</b><br><br>Berber dükkânından müstecirîni ihrâca tasaddîleri men‘<br><br>Ma‘rûz<br><br>Nezâret-i hazret-i Şeyhülislâm sellemehü’s-selâmda âsûde evkāfdan merhûm Paylak Mustafa Paşa vakfı musakkafâtından Galata’da Azebkapısı hâricinde kolluk kurbünde vâki‘ bir bâb kemer berber dükkânının bi’l-îcâreteyn mutasarrıfı derûn-ı arzuhâlde mezkûrü’l-ism kayık yapıcı el-Hâc Mehmed b. Mahmud nâm kimesne sâdır olan fermân-ı âlîlerine imtisâlen evkāf-ı mezbûre müfettişi mevâlî-i izâmdan Debbâğzâde Faziletlü Numan Efendi ma‘iyetiyle du‘âhâne-i dâ‘îlerinde ma‘kūd meclis-i şer‘-i münîrde dükkân-ı mezkûrda müstecir ve derûnunda mevcûde olup hâmiş-i arzuhâlde mastûr derkenâr nâtık olduğu üzere başmuhâsebede mukayyed mu‘teber gediklerden olmak üzere berber âlât-ı lâzıme-i ma‘lûmesinin tedâvül-i eyâdî ile bâ-hüccet mâliki olan es-Seyyid el-Hâc Mustafa b. es-Seyyid el-Hâc Ahmed mahzarında berber esnâfından es-Seyyid Ali b. es-Seyyid Mehmed hâzır olduğu hâlde mezbûr es-Seyyid el-Hâc Mustafa ve mukaddemâ dahi hâzır-ı merkūm Ali ber-vech-i muharrer bi’l-îcâreteyn taht-ı tasarrufumda olan dükkân-ı mezkûrda ecr-i misline mu‘âdil olarak îcâre-i kadîmesi olan beher şehr doksanar para îcâre ile müstecirlerim olup îcâre-i mezkûresini mâh be-mâh müstecir-i mezbûrun edâda cevr ve ezâsı olmayıp lâkin dükkân-ı merkūm derûnunda fevkānî musundıra tâ‘bir olunan sagīr oda misillü bîkâr beytûtet edecek bir mahal olmağla şehriye îcâre-i mezkûresine ikişer guruş dahi zam eylesin yâhud dükkân-ı mezbûrda berberlik etmesine râzı olmam âhar san‘at erbâbına îcâr ve iskân murâd etmemle dükkân-ı merkūmdan hurûca mezbûr es-Seyyid el-Hâc Mustafa’ya tenbîh olunmak matlûbumdur dedikde merkūm es-Seyyid Mustafa cevâbında hâmiş-i arzuhâlde mastûr başmuhâsebeden kaydı derkenâr olunan bir kıt‘a emr-i âlîşân ve memhûr sûret-i defter-i müfredât mantûklarınca zikr olunan Galata’da Azebkapısı hâricinde kolluk kurbünde Berber Ahmed gediği demekle mukayyed olunan dükkân-ı mezkûrun gediği tedâvül-i eyâdî ile bâ-hüccet benim tasarrufumda olup ve sâlifü’l-beyân Galata ve tevâbi‘inde vâki‘ berberân gedikleri ashâbı dekâkîn sâhiblerine mâh be-mâh îcâre-i kadîmelerini tamamen edâ ederler iken kanâ‘at etmeyip tama‘-ı hâmından nâşî günâgûn bahâne ile ihrâca tasaddîleri memnû‘ ve nizâm-ı kadîmimiz vech-i muharrer üzere câri olagelmekle müsin ve ihtiyâr ustalarımızdan istihbâr olunsun dedikde esnâf-ı merkūmenin mazbûtü’l-esâmî ustalarından ba‘de’l-istintak fi’l-hakīka dükkân-ı mezkûrun gediği tedâvül-i eyâdî ile bâ-hüccet merkūm es-Seyyid el-Hâc Mustafa’nın tasarrufunda olup başmuhâsebeden verilen memhûr sûret-i defterde dâhil gediklerden olup ve berberân gedikleri ashâbı dekâkîn sâhiblerine îcâre-i kadîmesini mâh be-mâh edâda cevr ve ezaları yok iken mücerred tama‘-ı hâmlarından nâşî gûnâ-gûn bahâne ve ızrâr kasdıyla bî-vech ihrâca tasaddîleri bâ-fermân-ı âlî memnû‘ [87a] olup merkūm el-Hâc Mehmed işbu merkūm es-Seyyid el-Hâc Mustafa’yı muğâyir-i emr-i âlî ihrâc-birle âhar kimesneyi dükkân-ı mezkûra iskân irâdesiyle ihtilâl-i nizâmı mûceb harekete tasaddî eder deyü ihbâr ve mazmûnu min-külli’l-vücûh takrîr-i meşrûhlarına mutâbık ibrâz eyledikleri tuğralı emr-i âlînin mazmûnunu mezbûr el-Hâc Mehmed mukırr ve mu‘terif olmağla hilâf-ı fermân-ı âlî mücerred kirâ artırmak dâ‘îyesiyle bî-vech ihrâc ve ihtilâl-i nizâmı mûceb harekete tasaddî ile mugāyir-i emr-i âlî rencîde ve mu‘ârazadan merkūm el-Hâc Mehmed men‘ olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî-25 min-Şevvâl sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=31335"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31337"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b494"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o576"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>