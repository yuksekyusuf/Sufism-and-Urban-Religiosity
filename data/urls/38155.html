﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 421<br>Hüküm no: 350<br>Orijinal metin no: [78a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden İshak Ağa’ya peşin olarak ödeyerek Resm-i Çuka Mukataası iltizamını üzerine alan Mehmed Ağa’nın, bu parayı terekeden talep etmesi</b><br><br>Zînet-bahş-ı erîke-i ismet zîb-efzâ-yı mesned-i iffet devletlü re’fetlü Hadîce Sultân -dâmet ismetühâ ve istekarret azemetühâ- hazretlerinin kethüdâ-i muhteremleri iftihârü’l-emâcid ve’l-ekârim câmi‘u’l-mehâmid ve’l-mekârim sa‘âdetlü Mehmed Ağa b. Hüseyin Efendi b. Abdullah tarafından meblağ-ı âti’z-zikri da‘vâ ve ahz u kabza vekîl olduğu medîne-i Ebî Eyyûb Ensârî -aleyhi’r-rahmetü’l-meliki’l-bârî- mahâllâtından Zâl Paşa mahâllesi ahâlîsinden fahrü’l-kuzâti’l-Mısriye Mehmed Necib Efendi b. ( ) ve yine mahâlle-i mezbûre sükkânından Ahmed Çelebi b. Mustafa şehâdetleriyle mahzar-ı hasm-ı câhidde nehc-i şer‘î ve tarîk-i mer‘î üzere sâbit [ve] mütehakkık ve sübût-ı vekâletine hükm-i şer‘î lâhık olan işbu sâhibü’l-kitâbü’l-müstetâb Ahmed Efendi b. Mehmed meclis-i şer‘-i hatîr-i lâzimü’t-tevkīrde Dergâh-ı âlî kapıcıbaşılarından olup mahmiye-i İstanbul’da Kumkapı kurbünde Nişâncıpaşa mahâllesi ahâlîsinden iken bundan akdem katîlen vefât eden İshak Ağa b. Ali b. İshak’ın zevce-i menkûha-i metrûkesi ve evlâd-ı sıgārının vasiyy-i mansûbeleri olmağla terekesine bi’l-verâse ve bi’l-vesâye vâzı‘atü’l-yed olan Âişe bt. Mehmed b. Abdullah tarafından husûs-ı âti’l-beyanda vekîl-i müsecceli olan Ahmed Ağa b. Mahmud ile müteveffâ-yı mezbûrun vâlidesi olup zâtı ta‘rîf-i şer‘î ile mu‘arrefe olan diğer Âişe Hatun bt. Lütfullah mahzarlarında üzerlerine da‘vâ ve takrîr-i kelâm edip müteveffâ-yı mezbûr İshak Ağa b. Ali b. İshak hâl-i hayâtında mâlikâne mutasarrıf olduğu Resm-i Çuka Mukāta‘ası’nı bin yüz kırk dört senesi ibtidâsından gāyetine gelince mutasarrıf olmak üzere müvekkilim mûmâ-ileyh Mehmed Ağa’ya bedel-i ma‘lûm-ı müeccel mukābelesinde ilzâm edip müvekkilim mûmâ-ileyh dahi ba‘de’l-iltizâm ber-vech-i peşîn fâiz nâmıyla müteveffâ-yı mezbûr İshak Ağa’ya hayâtında medfû‘u olan üç bin yedi yüz elli guruşu merkūm İshak Ağa b. Ali b. İshak tamâmen ahz u kabz edip hattâ vech-i meşrûh üzere kabz eylediğini nâtık bin yüz kırk üç Saferi’l-hayrı târîhiyle müverrah kendü imzâ ve hatemini hâvî müvekkilim mûmâ-ileyh yedine bir kıt‘a temessük dahi verdikden sonra mâlikâne-i mezbûr kable hulûli’s-sene üzerinden ref‘ olunmağla müvekkilim için meblağ-ı mezbûru istîfâ müyesser olmayıp mezbûr İshak Ağa dahi kable’l-edâ fevt oldukda zimmetinde kalmağla terekesinden bi’l-vekâle taleb ederim, suâl olunsun dedikde gıbbe’s-suâl ve akībe’l-inkâr müdde‘î-i mezbûrdan müdde‘âsını mübeyyine beyyine taleb olundukda udûl-i ahrâr-ı ricâl-i Müslimînden fahrü’l-müderrisîni’l-kirâm Yusuf Efendi b. Abdüsselam ve yine medîne-i Eyüb’de mahâlle-i Zâl Paşa ahâlîsinden İbrahim Ağa b. Abdülmennan li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müvekkil-i mûmâ-ileyh Mehmed Ağa b. Hüseyin Efendi b. Abdullah mâlikâne-i mezbûru bin yüz kırk dört senesinde iltizâmen zabt etmek üzere ber-vech-i peşîn fâiz nâmıyla bin yüz kırk üç senesi Saferi’l-hayrı târîhiyle müverrah temessük-i mezkûr mantûkunca mezbûr İshak Ağa’ya bizim huzûrumuzda üç bin yedi yüz elli guruş def‘ u teslîm edip müteveffâ-yı mezbûr İshak Ağa b. Ali b. İshak dahi tamâmen ahz u kabz eyledi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiye şehâdetleri makbûle olmağın gıbbe tahlîfi’l-müvekkili’l-mûmâ-ileyh mûcebiyle ba‘de’l-hükm ve’t-tenbîh mâ hüve’l-vâki‘ bi’t-taleb ketb ü tahrîr ve imlâ olundu.<br><br>Fî 27 min-Recebi’l-ferd sene 1143.<br><br>Şuhûdü’l-hâl: Ahmed Çelebi b. Mustafa, Ahmed Efendi b. Mehmed Kâtib-i mutasarrıf-ı müşârün-ileyh, İbrahim Ağa b. Abdullah Vekîl-i harc-ı Hazret-i Hadîce Sultân, Fahrü’l-kuzâti’l-Mısriye Mehmed Necib Efendi, Fahrü’l-müderrisîni’l-kirâm Mehmed Emin Efendi b. Ahmed Efendi, Fahrü’l-müderrisîni’l-kirâm Yusuf Efendi b. Abdüsselam, Hâfız İbrahim Efendi b. Hasan, Ma‘cunî el-Hâc Abdullah b. Ali, Ahmed Çelebi b. ( ) Muhzır-ı kısmet, Şâtır Hüseyin Çelebi b. İsmail</p>          <br><a title="Önceki sayfa" style="text-decoration:none" href="./ayrmetin.php?idno=38154"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38156"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b421"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o530"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>