﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 453<br>Hüküm no: 393<br>Orijinal metin no: [151-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zoli bt. Nikola’nın kendisine ait evi zapt ettikleri iddiasıyla Erani bt. Vartan’ın vârislerine açtığı davada haklı bulunarak evin kendisine iadesine karar verildiği</b><br><br>Fener kapısında dört bâb oda nizâ‘ı<br><br>[Ma‘rûz]<br><br>Derûn-ı arzuhâlde ismi mastûr şahsı mu‘arrefe Zoli bt. Nikola Nasrâniye bi’l-ma‘iyye rü’yete memûr evkāf müfettişi izzetlü fazîletlü es-Seyyid Mehmed Emin Âsaf Beyefendi tarafından meb‘ûs Mehmed İzzet Efendi hâzır olduğu hâlde bi’d-defa‘ât Çarşamba günleri huzûr-ı hazret-i Fetvâ-penâhî’de ma‘kūd meclis-i şer‘-i hatîrde bin iki yüz elli altı senesi hilâlinde hâlike olan Erani bt. Vartan v. Atam Nasrâniyenin sadriye kebîre kızları olup zikri âtî vakıf menzile vaz‘-ı yedleri mütehakkık olan arzuhâl sâhibeleri Drohi ve Zümrüt ve Gevher ve Penbe benât-ı Mardıros v. Serkiz Nasrâniyeler taraflarından husûs-ı câi’l-beyânda vekîlleri olduğu eşhâs-ı mersûmâtı bilirler Dimitri v. Nikola ve Serkiz v. Avanis nâm zimmîler şehâdetleriyle ber-nehc-i şer‘î sâbit olan Üsküdarlı Terzi Artin v. Bogos zimmî muvâcehesinde bâ-irâde-i seniyye Hazîne-i Evkāf-ı Hümâyûn tarafından idâre olunan evkāfdan merhûm Müteferrika Yakub Ağa Vakfı müsakkafâtından bâ-temessük-i mütevellî bi’l-icâreteyn mutasarrıfe olduğum İstanbul’da Fener kapısı dâhilinde Tahtaminâre kurbünde Abdi Subaşı mahallesinde kâin ma‘lûmü’l-hudûd dört bâb oda ve müştemilât-ı sâire-i ma‘lûmeyi muhtevî bir bâb vakıf menzili bin iki yüz kırk altı senesi Saferi’l-hayrının on yedinci günü müvekkilât-ı mersûmât Drohi ve Zümrüt ve Gevher ve Penbe Nasrâniyelerin anaları hâlike-i mersûme Erani bt. Vartan v. Atam Nasrâniyeye sağlığında cihet-i karzdan iki bin guruş deynim mukābelesinde vefâen bâ-re’y-i mütevellî ferâğ ve tefvîz eylediğimde ol dahi ber-vech-i muharrer tefevvüz ve kabûl edip hattâ mersûme Erani Nasrâniye sıhhatinde ferâğ-ı mezkûr ber-vech-i muharrer vefâen olduğunu kirâren ve mirâren ikrâr dahi etmekle meblağ-ı mezkûr iki bin guruşu istifâ birle menzil-i merkūmu bana bâ-re’y-i mütevellî redd ü ferâğ etmeksizin mersûme Erani Nasrâniye hâlike olup menzil-i mezkûru kızları müvekkilât-ı mersûmât zabt ve vaz‘-ı yed etmeleriyle ben deyn-i merkūm iki bin guruşu sene-i sâbıkāda duhûl eden Mayıs’ın on sekizinci günü müvekkilât-ı mersûmâta tamamen [152] edâ ve teslîm eylediğimden el-hâletü hâzihî menzil-i mezkûru bâ-re’y-i mütevellî alıp tasarruf murâd eylediğimde müvekkilât-ı mesfûrât Drohi ve Zümrüt ve Gevher ve Penbe Nasrâniyeler bi-gayrı hakkın mümâna‘at ederler suâl olunup ber-vech-i muharrer mümâna‘atları men‘ ü def‘ olunmak matlûbumdur deyü vakf-ı mezkûrun bi’l-meşrûta hâlâ mütevellîsi es-Seyyid Abdülhalim Efendi b. İsmail hâzır olduğu hâlde da‘vâ ettikde vekîl-i mersûm Artin zimmî dahi cevâbında müdde‘iye-i mersûme Zoli Nasrâniye ber-vech-i muharrer mutasarrıfe olduğu menzil-i mezkûru târih-i merkūmede hâlike-i mersûme Erani Nasrâniyeye sağlığında ol-mikdâr guruş mukābelesinde ferâğ-ı kat‘î ve re’y-i mütevellî ile ferâğ ve tefvîz ol dahi tefevvüz ve kabûl edip ol-vechile menzil-i mezkûra mersûme Erani Nasrâniye ile’l-helâk mutasarrıfe iken hâlike oldukda kızları müvekkilelerim mersûmât Drohi ve Zümrüt ve Gevher ve Penbe Nasrâniyelere irbâ‘an intikāl eylediğine binâen kızları müvekkilelerim mersûmât zabt ve vaz‘-ı yed ederler ve müdde‘iye-i mersûme Zoli Nasrâniye zimmetinde dahi bir marpiç şal semeninden iki bin guruş alacak hakları olmağla müdde‘iye-i mersûme teslîmini iddi‘â eylediği meblağ-ı merkūm iki bin guruşu müvekkilelerim mersûmâta şal semeninden deyn-i mezbûr iki bin guruş için vermiş idim deyip ferâğ-ı mezkûrun vefâen olduğunu ve hâlike-i mersûmenin vech-i muharrer üzere ikrârını bi’l-vekâle inkâr etmekle müdde‘iye-i mersûme hâlike-i mersûme Erani Nasrâniyenin ikrâr-ı meşrûhunu her biri mahallerinden lede’t-tezkiye makbûlü’ş-şehâde idikleri ihbâr olunan mahalle-i mezkûre civârında Kiremit mahallesi mütemekkinlerinden Terzi Nikola v. Tanaş ve Havâss-ı Refî‘a kazâsına muzâfe kasaba-i Hasköy’de Kalaycı Bahçesi nâm mahâl mütemekkinlerinden Terzi Yasef v. Uğurlu nâm zimmîler şehâdetleriyle huzûr-ı hazret-i müşârün-ileyhde vekîl-i mersûm Artin zimmî muvâcehesinde vech-i vecîh-i şer‘î üzere isbât edip ve vekîl-i mersûm dahi bi’d-da‘vâ inkâra mukārin eylediği def‘ü’d-def‘ini lede’l-istimhâl ve’l-imhâl kirâren ve mirâren müddet-i mehl-i şer‘î mürûr edip bir vechile isbâta kādir olamayıp tahlîfe dahi tâlib olmamağla mûcebiyle def‘-i mezkûruyla müdde‘iye-i mersûmeye bilâ-beyyine mu‘ârazadan ba‘de’l-men‘ menzil-i mezkûrdan müvekkilât-ı mersûmât Drohi ve Zümrüt ve Penbe ve Gevher Nasrâniyeler keff-i yed edip bâ-re’y-i mütevellî müdde‘iye-i mersûme Zoli Nasrâniyenin zabt ü tasarrufu iktizâ eylediği İstanbul Mahkemesi’nden huzûr-ı âlîlerine i‘lâm [olundu]<br><br>Fî 17 Receb sene 1258</p>          <br><a title="Önceki sayfa" style="text-decoration:none" href="./ayrmetin.php?idno=35045"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35047"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b453"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o575"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>