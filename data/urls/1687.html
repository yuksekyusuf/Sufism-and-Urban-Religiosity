﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 443<br>Hüküm no: 529<br>Orijinal metin no: [69b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Şahbaz bt. Abdullah’ın el koyduğu evin, Fâtıma bt. Abdi’nin kızı Âişe’ye çeyiz olarak verdiği ev olduğu ve Şahbaz’dan alınarak Âişe’ye verilmesi</b><br><br>Mahmiye-i İstanbul’da Hoca Kasım Gönânî mahallesinde sâkin iken bundan akdem vefât eden Abdi Çelebi b. Mehmed’in verâseti vâlidesi Fâtıma bt. Abdi ile odalıklarından olan sulbî sagīr oğlu Ahmed ve sulbiye kızı Hatice’ye münhasıra olup ba‘dehû mezbûr Hatice dahi vefât edip verâseti vâlidesi Safiye’ye ve li eb er karındaşı mezbûr Mehmed’e münhasıra olup ba‘dehâ mezbûr Mehmed dahi vefât edip verâseti anası Şahbaz bt. Abdullah nâm hâtuna münhasıra olduğu şer‘an sâbit ve mütehakkik oldukdan sonra müteveffâ-yı evvel-i mezbûrun li ebeveyn kız karındaşı olup mahalle-i mezbûrda sâkine bâ‘isetü’l-kitâb Âişe nâm hâtun meclis-i şer‘-i şerîf-i lâzımü’t-teşrîfde menzil-i âti’l-beyâna vâzı‘atü’l-yed olduğu şer‘an sâbit olan mezbûre Şahbaz mahzarında üzerine da‘vâ ve takrîr-i kelâm edip târih-i kitâbdan yirmi beş sene mukaddem vâlidem mezbûre Fâtıma [70a] beni Hasan Bey nâm kimesneye inkâh ve tezvîc ettiğinde yedinde mülkü ve hakkı olup mahalle-i mezbûrda vâki‘ bir tarafdan Hacı İbrahim vakfı ve bir tarafdan tarîk-i âm ve iki tarafdan benim mülküm ile mahdûd nîm sofalı bir bâb tahtânî oda ve bir su kuyusu ve bahçe ve kenîfi müştemil menzilini cihâz olmak üzre bana hibe ve fâriğan ani’ş-şevâgil teslîm edip ben dahi ittihâb ve tesellüm ve on üç sene içinde sâkine olup tasarruf ettiğimden sonra menzil-i mezbûrdan çıkıp vâlidem ile sâkine olduğumda menzil-i mezbûrda iznim ile karındaşım müteveffâ-yı mezbûr sâkin iken vefât ettikde terekesinden olmak üzre bi gayrı hakkın mezbûre Şahbaz vaz‘-ı yed eder, suâl olunup kasr-ı yedine ve bana teslîme mezbûre Şahbaz’a tenbîh olunmak matlûbumdur dedikde, gıbbe’s-suâl mezbûre Şahbaz cevâbında menzil-i mezbûru mâlikesi olan mezbûre Fâtıma târih-i kitâbdan on iki sene mukaddem müteveffâ-yı mezbûr Abdi Çelebi’ye hayâtında semen-i ma‘lûma bey‘ ve teslîm edip müteveffâ-yı mezbûr dahi iştirâ ve tesellüm edip semeni için mezbûre Fâtıma’ya bir çift altın bilezik ve bir hançer verip menzil-i mezbûr müteveffâ-yı evvel-i mezbûrun ile’l-vefât mülkü olup terekesinden olmağla vaz‘-ı yed ederim mezbûre Fâtıma’nın mukaddemâ kızı müdde‘iyye-i mezbûreye hibe ve teslîm eylediği ma‘lûmum değildir deyicek müdde‘iyye-i mezbûreden müdde‘âsını mübeyyine beyyine taleb olundukda mahmiye-i mezbûrede Eğrikapı dâhilinde Hacı İlyas mahallesi ahâlîsinden olup Balat câmi‘i kurbunda berber olan Mehmed b. Hanefi ve câmi‘-i mezbûr kurbunda Molla Aşkī mahallesi sükkânından Mehmed Bey b. Ebûbekir nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘iyye-i mezbûreyi izniyle vâlidesi mezbûre Fâtıma târih-i kitâbdan yirmi beş sene mukaddem Hasan Bey nâm kimesneye inkâh ve tezvîc ettikde mezbûre Fâtıma menzil-i mahdûd-ı mezbûru yedinde mülkü ve hakkı olduğu hâlde kızı müdde‘iyye-i mezbûra cihâz olmak üzre hibe ve fâriğan ani’ş-şevâgil teslîm edip müdde‘iyye-i mezbûre dahi ittihâb ve tesellüm ve on üç sene içinde sâkine olup mülkü olmak üzre tasarruf etmişidi, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde şâhidân-ı mezbûrânın keyfiyyet-i hâlini suâl için küttâb-ı mahkemeden mevlânâ keşfî Mustafa Efendi b. Muharrem ile huddâm-ı mahkemeden Hacı Veli b. Ali irsâl olunup anlardan şâhidân-ı mezbûrândan her birinin sâkin olduğu mahallesine varıp ahâlîsinden Ramazan b. Pîrî Hüseyin ve Ali Efendi b. Mustafa ve İbrahim Beşe [b.] Mehmed ve Süleyman Çelebi b. Hasan ve Hasan Çelebi b. Hüseyin ve Ramazan Çelebi b. Mehmed ve Mustafa b. Mehmed ve Mustafa Beşe b. Şaban ve Sinan Bey b. Mehmed ve Mehmed Bey b. Mustafa ve Ali Beşe b. Şaban ve Halil b. ( ) nâm kimesnelerden şâhidân-ı mezbûrânın keyfiyyet-i hâllerini suâl ettiklerinde mezbûrlardan her biri mahallesinde sâkin olan şâhidân-ı mezbûrân için adldir deyû alenen makbûlü’ş-şehâdelerdir deyû haber verdiklerinde mevlânâ-yı mezbûr mahallinde tahrîr, ba‘dehû mezbûr Hacı Veli ile meclis-i şer‘a gelip alâ vukū‘ihî inhâ ve takrîr etmeleri ile alenen ve ba‘dehû sırren ta‘dîl ve tezkiyye olunduklarından sonra şehâdetleri makbûle olup müdde‘iyye-i mezbûreye menzil-i mezbûru âhara bey‘ ya hibe veya turûk-ı şer‘îden bir tarîk ile mülkünden ihrâc etmediğine yemîn teklîf olundukda ol dahi alâ vefki’l-mes’ûl yemîn billâhi’l-aliyyi’l-a‘lâ etmeğin mûcebince menzil-i mezbûrdan kasr-ı yedine ve müdde‘iyye-i mezbûreye teslîme mezbûre Şahbaz’a tenbîh olunmağın mâ hüve’l-vâki‘ bi’t-taleb ketb olundu. Fi’l-yevmi’l-hâmis ve’l-ışrîn min Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Umdetü’s-sâlikîn eş-Şeyh Hamza Efendi b. Mehmed, Ahmed Efendi [b.] Ali, Musa b. Resul, es-Seyyid Mehmed Efendi b. es-Seyyid Ali, Ramazan b. Hüseyin, Mehmed Beşe b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=1686"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1688"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b443"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0960"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>