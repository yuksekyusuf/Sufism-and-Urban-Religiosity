﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 241<br>Hüküm no: 242<br>Orijinal metin no: [32b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Ağa b. Mehmed’in, hanımı Ümmügülsüm bt. Hasan’a olan borcunu ödemesine yapılan tenbih</b><br><br>Ma‘rûz<br><br>Zâtı ta‘rîf-i şer‘î ile mu‘arrefe olan sahibe-i arzuhâl Ümmügülsüm bt. Hasan meclis-i şer‘-i enverde derûn-ı arzuhâlde mezkûrü’l-ism zevci Hüseyin Ağa b. Mehmed muvâcehesinde mukaddemâ bin yüz altmış senesi şehr-i Rebî‘ülevvel’inin yirmi yedinci günü zevcim mezbûr Hüseyin Ağa malımdan ve yedimden yedi yüz elli guruş iktirâz ve ahz ve istihlâk edip ve meblağ-ı mezbûrun zimmetinde ber-vech-i muharrer bana deyni olduğunu huzûr-ı Müslimînde ikrâr ve yedime imzâ ve hâtemini hâvî temessük dahi vermişidi deyü mazmûnu takrîr-i meşrûhuna mutâbık bir kıt‘a temessük ibrâzıyla ba‘de’d-da‘vâ ve’s-suâl mezbûr Hüseyin Ağa cevâbında fi’l-vâki‘ zevcesi müdde‘iye-i mezbûreye zimmetinde yedi yüz elli guruş deyni olmak üzere ikrâr ve ber-vech-i muharrer temessük verdiğini ikrâr ve i‘tirâf edip lâkin ikrâr-ı mezkûrumda kâzib idim deyü olan da‘vâsında dahi müdde‘iye-i mezbûre Ümmügülsüm zevci mezbûr Hüseyin Ağa zevcem Ümmügülsüm Hatun’dan yedi yüz elli guruş iktirâz ve ahz eyledim deyü olan ikrârında kâzib olmadığına yemîn teklîf olundukda ol dahi half billâhi’l-aliyyü’l-a‘lâ etmeğin alâ-mûceb-i ikrârihî meblağ-ı mezkûr yedi yüz elli guruşu müdde‘iye-i mezbûre Ümmügülsüm Hatun’a edâ ve teslîm ile mezbûr Hüseyin Ağa tenbîh olunduğu huzûr-ı âlîlerine i‘lâm olundu.<br><br>Fî-gurreti Recebi’l-ferd sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7281"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7283"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o628"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>