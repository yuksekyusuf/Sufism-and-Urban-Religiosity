﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 333<br>Hüküm no: 404<br>Orijinal metin no: [80b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sultan Mahmud Han Kütüphane Vakfı mütevellisinin Ayvansaray’daki sahilhaneleri Hatice Sultan Vakfı mütevellisine teslim etmesi</b><br><br>Bâ-hatem-i hazret-i efendi,<br><br>Husûs-ı âti’l-beyânın mahâllinde istimâ‘ ve ketb ü terkīm için işâret-i aliyye mûcebince sâdır olan emr-i âlîye imtisâlen savb-ı şer‘-i münîrden me’zûn bi’l-hükm irsâl olunan el-Hâc Ahmed Efendi medîne-i Hazret-i Ebâ Eyyûbe’l-ensârî -radiye anhu Rabbihi’l-bârîde- Ayvansaray kapısı kurbünde Yâvedûd mahallesinde vâki‘ mevâlî-i i‘zâmdan Nimetullah Efendi’nin tasarrufunda olan sâhilhânede leb-i deryâda vâki‘ evvelen sedirli kebîr odaya varıp ve sâniyen ittisâlinde [81a] kâin sâbıkā Defter Emîni Halil Efendi’nin tasarrufunda olan sâhilhânede kezâlik kebîr odaya varıp her birinde akd-i meclis-i şer‘-i âlî etdikde merhûme ve mağfûrün-lehâ Hadice Sultan bt. el-merhûmü’l-mebrûr Sultan Mehmed Han hazretlerinin Evkāfı mütevellîsi sâhib-i arzuhâl Yusuf Ağa b. Abdullah mecliseyn-i ma‘kūdeyn-i mezkûreynde Hüdâvendigâr-ı esbak merhûm ve mağfûrün-leh Sultan Mahmud Han hazretlerinin Kütübhâne Vakfı mütevellîsi olmağla zikr olunan yalılara bi’t-tevliye vaz‘-ı yedi mütehakkık olan derûn-ı arzuhâlde mezkûrü’l-ism İbrahim Ağa b. Mustafa mahzarında vakf-ı mezkûr ruznâmçecisi el-Hâc İsmail Efendi ve kâtibi Mehmed Efendi hâzırlar iken evvelen akd-i meclis-i şer‘ olunan hâriciye ta‘bîr olunur işbu sedli kebîr odanın Eyyûb tarafında vâki‘ köşesinde alâ-vechi’l-istikâme tarîk-i âmma varınca bir tarafdan Abdülbakizâde Vakfı ve bir tarafdan sâhil-i bahr ve bir tarafdan mûmâ-ileyh Halil Efendi’nin tasarrufunda olan sâhilhâne ve bir tarafdan tarîk-i âm ile mahdûd ma‘lûmü’l-müştemilât sâhilhâne ve sâniyen akd-i meclis-i şer‘ olunan bir tarafdan mûmâ-ileyh Nimetullah Efendi tasarrufunda sâhilhâne ve bir tarafdan leb-i deryâ ve bir tarafdan mârru’z-zikr kütübhâne vakfı musakkafâtından Subhi Mehmed Efendi tasarrufunda olan sâhilhâne ve bir tarafdan tarîk-i âm ile mahdûd ma‘lûmü’l-müştemilât işbu sâhilhânelerden herbiri merhûme-i müşârün-ileyhâ Hadice Sultan hazretlerinin hayatlarında silk-i mülk-i sahîhlerinde münselik olduğu hâlde bin yüz yirmi altı senesi Cemâziyelâhiresi’nin yirmi yedinci günü müşârün-ileyhâ Hadice Sultan hazretleri taraflarından vakf ve habs ve da‘vâ-yı rücû‘ ve istirdâda vekîli olup vekâleti mahkûmün-bihâ olan Başağası el-Hâc Süleyman b. Abdullah ol vakitde müfettiş-i evkāf ve hâlâ Rumeli kādıaskeri olan hâkim-i muvakkı‘-ı kitâb fazîletlü semâhatlü Ebubekir Efendizâde Ahmed Efendi hazretleri huzûrlarında li-ecli’t-tescîl mütevellî ta‘yîn olunan Hüseyin Efendi b. Halil mahzarında hâlâ mûmâ-ileyh Nimetullah Efendi tasarrufunda olan sâlifü’l-beyân işbu sâhilhâneyi bi’l-vekâle vakf ve habs ve gallesini yedimde olan işbu vakfiyesinde mastûre vücûh-ı hayrât-ı mebrûresine şart ve mütevellî-i mezbûre fâriğan ani’ş-şevâgil teslîm, ol dahi ba‘de’t-teslîm bi’l-vekâle da‘vâ-yı rücû‘ ve istirdâd ve mütevellî-i mezbûr Hüseyin ile mürâfa‘a ve muhâsama edip müşârün-ileyh Ahmed Efendi hazretleri dahi alâ-kavli men-yerâh vakfiyet ve lüzûmuna hükm-i şer‘î eyledikden sonra bin yüz yirmi sekiz senesi Şa‘bânı’nın sekizinci günü dahi müşârün-ileyhâ Hadice Sultan hazretleri taraflarından vakf ve habs ve da‘vâ-yı rücû‘ ve istirdâda vekîl olup vekâleti mahkûmün-bihâ olan Başağası Nezir Ağa b. Abdullah ol vakitde müfettiş-i evkāf olan merhûm Pîrîzâde Mehmed Efendi hazretleri huzûrlarında li-ecli’t-tescîl mütevellî ta‘yîn olunan Mehmed Ağa b. el-Hâc Hüseyin mahzarında hâlâ mûmâ-ileyh Halil Efendi’nin tasarrufunda olan sâbıku’z-zikr işbu sâhilhâneyi bi’l-vekâle vakf ve habs ve gallesini yedimde olan işbu vakfiyede mastûre vücûh-ı hayrât-ı mebrûresine şart ve mütevellî-i mezbûre fâriğan ani’ş-şevâgil teslîm, ol dahi ba‘de’t-teslîm bi’l-vekâle da‘vâ-yı rücû‘ ve istirdâd ve mütevellî-i mezbûr Mehmed Ağa ile mürâfa‘a ve muhâsama edip müşârün-ileyh Pîrîzâde Mehmed Efendi hazretleri dahi alâ-kavli men-yerâh vakfiyet ve lüzûmuna hükm etmiş idi. Zikr olunan yalılar târîheyn-i mezkûreteynden berü vakf olmuş iken kütübhâne-i mezkûre mütevellîsi mezbûr İbrahim Ağa bin yüz altmış iki senesinden beri mütevellîsi olduğu vakfın musakkafâtından olmak üzere bi-gayr-ı hakkın bi’t-tevliye vaz‘-ı yed eder, suâl olunup kasr-ı yedine tenbîh olunmak bi’t-tevliye murâdımdır deyü da‘vâ ve mütevellî-i mezbûr İbrahim Ağa cevâbında sâlifeyi’l-beyân yalılar merhûme-i müşârün-ileyhâ Hadice Sultan hazretlerinin hayatlarında mülkleri olup bin yüz elli altı senesinde irtihâl-i dâr-ı bakā eylediğinde merhûm-ı müşârün-ileyh Sultan Mahmud Han hazretlerine sâir emlâk gibi mevrûs oldukdan sonra merhûm-ı müşârün-ileyh Sultan Mahmud Han hazretlerine bin yüz altmış iki senesi Zilhiccesi gurresinde vakf [81b] ve habs ve gallesini kütübhâne-i mezkûre hademesine şart etmeğin mütevellîsi olduğum vakf-ı mezkûr musakkafâtından olmak üzere bi’t-tevliye vaz‘-ı yed ederim deyü vaz‘-ı yedini ikrâr ve müdde‘î-i mütevellî-i mezbûrun ber-minvâl-i muharrer mukaddem târîh ile müdde‘âsını ba‘de’l-inkâr müdde‘î-i mütevellî-i mezbûr Yusuf Ağa ber-minvâl-i muharrer müdde‘âsını lede’t-tezkiye şehâdetleri makbûle olan Defterdâr mahallesinden Mustafa Efendi b. Salih ve Kasımpaşa mahallesinden el-Hâc Mehmed Ağa b. Hüseyin ve Takyeci mahallesinden İbrahim Ağa b. Hüseyin ve Yâvedûd mahallesinden es-Seyyid Ahmed Ağa b. es-Seyyid Hüseyin ve Eğrikapı hâricinde el-Hâc Hüsrev mahallesinden Ahmed Ağa b. Hüseyin nâm kimesnelerin işâret ve tahdîd ederek şehâdetleriyle muvâcehesinde vech-i şer‘î üzere isbât etmeğin mûcebiyle ba‘de’l-hükm kütübhâne mütevellîsi mezbûr İbrahim Ağa’nın sâlifeyi’l-beyân sâhilhânelerden kasr-ı yedine tenbîh eylediğini mezbûr el-Hâc Ahmed Efendi mahâllinde tahrîr ve ba‘dehu ma‘an meb‘ûs ümenâ-i şer‘den Molla Osman ve muhzır Uzun Ali ile meclis-i şer‘a gelip alâ-vukū‘ihî inbâ ve tarafeyn ile şuhûd-ı mezbûrun meclis-i şer‘de mevcûd olmalarıyla ihtiyâten şuhûd-ı mezbûrdan istintâk olunduklarında takrîrleri muvâfık-ı şer‘-i enver olmağla hükm-i mezkûr kıbel-i şer‘den dahi tenfîz olunduğu huzûr-ı âlîlerine i‘lâm olundu.<br><br>Fî 15 Zilhicce sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42509"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42511"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b333"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o535"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>