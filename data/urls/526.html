﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 247<br>Hüküm no: 343<br>Orijinal metin no: [50b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rahime ve Sâliha’ya babalarından kalan malların tamamının vasileri olan annelerinin elinde olduğu</b><br><br>Üsküdar muzâfâtından Karamürsel’de Yalı Mahallesi’nde sâkin iken bundan akdem vefât eden İbrahim Yazıcı b. el-Hâc Mustafa’nın verâseti zevce-i metrûkesi Fâtıma bt. el-Hâc Ahmed’e ve sulbiye <<kebîre>> sagīre kızları Rahime ve Sâliha’ya ve li-ebeveyn er karındaşı el-Hâc Hüseyin ve li-ebeveyn kız karındaşı Kamer Hatun’a münhasıra olduğu şer‘an müte‘ayyen oldukdan sonra merkūm Fâtıma sagīretân-ı mezbûretânın tesviye-i umûrları için kıbel-i şer‘den mansûbe vasîleri olmağın vesâyeten mahfil-i kazâda yine mahalle-i mezbûrede sâkin olup fevt olan mezbûr el-Hâc Hüseyin’in zevce-i metrûkesi ve sulbî oğlu Mehmed ve sulbiye kızları Âişe ve Fâtıma ve Hadice nâm sagīrelerin dahi tesviye-i umûrlarına cânib-i şer‘den mansûbe vasîleri olan sıgār-ı mezbûrînin vâlideleri işbu bâ‘isetü’l-kitâb Emine bt. Mustafa nâm hatun mahzarında ikrâr-ı tâm ve takrîr-i kelâm edip müteveffâ-i mezbûr el-Hâc Hüseyin hâlâ benim vasîleri olduğum sadriye kızların sagīretân-ı mezbûretân Rahime ve Sâliha’nın li-ebeveyn ammeteleri olup mukaddemâ tesviye-i umûrlarına kezâlik cânib-i şer‘den mansûb vasîleri olmağla babaları müteveffâ-i merkūmun muhallefâtından yedimde olan mümzâ ve mahtûm kassâm defteri mûcebince sagīretân-ı mezbûretâna intikāl eden mahalle-i mezbûrede vâki‘ kırk sekiz bin akçe kıymetli menzili ve menzil-i mezbûre kurbünde vâki‘ on altı bin akçe kıymetli bağçeyi ve kasaba-i mezbûrede vâki‘ lede’l-ahâlî el-Hâc Ahmed bağı demekle ma‘rûf yirmi bin akçe kıymetli ma‘lûmü’l-hudûd bağı ve her biri ma‘lûmumuz olup hâlâ mevcûd olan on bin akçe kıymetli esâs-ı beyti ve el-ân der-kîse olup sagīretân-ı mezbûretân için müstakil mahfûz olan yirmi üç bin altı yüz altmış nakid akçeyi ki cem‘an yüz on yedi bin altı yüz altmış dört akçe olmak üzere müteveffâ-i mezbûr el-Hâc Hüseyin hâl-i sıhhatinde vesâyeti hasebiyle kabz eylemişdi. Hâlâ fevt olup sagīretân-ı mezbûretâna ben vasî olmağla der-kîse olan meblağ-ı mezbûr yirmi üç bin altı yüz altmış dört akçe ve akārât-ı mezkûre ve zikrolunan esâs-ı beyt mezbûre Emine yedinde kāim olmağın bi-cümletihâ vesâyetim hasebiyle ber-mûceb-i defter-i kassâm ben ahz u kabz eyledim ve yine müteveffâ-i mezbûr İbrahim Yazıcı’nın hâric ez-defter olan muhallefâtından Kapıdağı nâhiyesinde Batalık nâm karyede zimem-i nâsda olan nukūddan bi-hasebi’l-irsi’ş-şer‘î sagīretân-ı mezbûretâna isâbet edip müteveffâ-i mezbûr el-Hâc Hüseyin’in hâl-i hayâtında yine vesâyeti hasebiyle makbûzu olup hâlâ der-kîse olmağile mevcûd olan yirmi sekiz bin üç yüz otuz altı akçeyi dahi ben vesâyetim hasebiyle ahz u kabz eyleyip sagīretân-ı mezbûretânın dâhil-i defter olan ve hâric ez-defter olan cem‘an yüz kırk altı bin akçe haklarından seksen dört bin akçe kıymetli akārât-ı mezkûre ve on bin akçe kıymetli esâs-ı beyt ve elli iki bin nakid akçe vesâyetim hasebiyle hâlâ benim makbûzum olup sagīretânın merkūme Emine yedinde bir akçe ve bir habbe hakkı kalmadı dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb ü sebt olundu.<br><br>Tahrîren fi’l-yevmi’s-sâdis min-Cemâziyelâhire li-sene erba‘a ve sittin ve elf.<br><br>Şuhûdü’l-hâl: es-Seyyid Abdulkādir Efendi b. Hüseyin, el-Hâc Mehmed b. Beşir Beşe, el-Hâc İbrahim b. Halil, Ali Çelebi b. Mustafa, İbrahim Beşe b. Durmuş, el-Hâc Mehmed Halîfe b. Hüseyin el-imâm, Muslı Beşe b. Mustafa, el-Hâc Mehmed b. Ali, Mehmed Yazıcı b. Himmet, Mehmed b. el-Hâc İbrahim, İbrahim Efendi b. Mustafa, Ömer Beşe b. el-Hâc Hüseyin, Hüseyin b. el-Hâc Hasan, Hüsrev b. Hızır, el-Hâc Mehmed b. Fazlullah, Mehmed Çelebi b. Ahmed, Şa‘ban b. Hüseyin, Ali Beşe b. Abdullah çukadâr, İbrahim Çelebi b. Davud er-ressâm, Pîrî Beşe b. Hüseyin kāimmakām, Halil Beşe b. Lütfullah ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=525"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=527"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b247"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o392"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>