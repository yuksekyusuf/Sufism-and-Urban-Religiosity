﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 159<br>Hüküm no: 133<br>Orijinal metin no: [19a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Taşcızade eş-Şeyh Mustafa Efendi b. Hızır’ın vârislerinin hisselerini kendi rızalarıyla taksim ettikleri</b><br><br>Husûs-ı âti’l-beyânın mahallinde keşf ü taksîmi iltimâs olunmağın savb-ı şer‘-i enverden mevlânâ Ahmed Efendi b. eş-Şeyh Süleyman irsâl olunup ol dahi hâssa mi‘mârlardan Üstâd Şa‘ban Halife b. Mahmud ve Mehmed Halife b. İsmail ile mahrûse-i Galata’da el-Hâc A‘mâ mahallesinde sâkin iken bundan akdem vefât eden Taşcızâde eş-Şeyh Mustafa Efendi b. Hızır’ın sâkin olduğu menzile varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i şerîf-i nebevî eyledikde müteveffâ-yı mezbûrun kebîr oğlu işbu râfi‘u’l-kitâb Molla Abdurrahim meclis-i ma‘kūd-ı mezbûrda li-ebin er karındaşları Feyzullah ve Ali nâm sagīrlerin anaları ve tesviye-i umûrlarını rü’yete kıbel-i şer‘den mansûbe vasîleri Emine bt. Hasan ve Kara Meryem bt. Abdullah nâm hâtunlar mahzarlarında ikrâr ve takrîr-i kelâm edip babam müteveffâ-yı mezbûr Taşcızâde eş-Şeyh Mustafa Efendi’den ve ba‘dehû müte‘âkiben vefât eden kız karındaşlarımız Halime ve Ümmühâni ve Âişe ile anamız Rukiye’nin terekelerinden olan mahalle-i mezbûrede vâki‘ iki tarafdan cidâr-ı hısn ve bir tarafdan ba‘zen Ahmed Kapudan ve ba‘zen İsmail Çelebi menzilleri ve bir tarafdan ba‘zen Abdullah ve ba‘zen es-Seyyid Hüseyin ve ba‘zen Mehmed Reis menzilleri ve tarîk-i hâs ile mahdûd müştemilât-ı ma‘lûmeyi hâvî olup mi‘mârân-ı mezbûrân mesâha ve takvîmleriyle doksan üç bin sekiz yüz elli akçeye mukavvim olunan mülk menzilin sekiz sehimden üç sehimi irsen ve şirâen ve hibeten bana ve bir sehmi karındaşım el-Hâc Mehmed Efendi’ye ve ikişer sehimden dört sehmi sagīrân-ı mezbûrân Feyzullah ve Ali’den her birine isâbet edip ve menzil-i mezbûr her vechile vâsi‘ ve kabîl-i taksîm olmağla bi’r-rızâ taksîme tâlib olduğumuzda menzil-i merkūmdan olup iki tarafdan cidâr-ı hısn ve bir tarafdan benim hisseme ta‘yîn ve tahsîs olunan mahal ve bir tarafdan ba‘zen yine benim hisseme ta‘yîn olunan mahal ve ba‘zen tarîk-i hâs ile mahdûd mi‘mârân-ı mezbûrân mesâha ve takvîmleriyle cem‘an yirmi üç bin dört yüz altmış dört akçeye tahmîn olunan tûlen ve arzan bi-hesâb-ı terbî‘i yirmi üç zirâ‘ arsa ve kal‘a dîvârı üzerlerinde mebnî fevkānî iki bâb oda ve tahtında bir bi’r-i mâ ve bir harâb hamâm ve kule derûnunda mebnî biri biri üzerinde üç bâb harâb oda ve bir mikdâr arsa-i hâliye ve sokak kapısı beynlerinde müşterek olmak üzere iki sehm hisse-i irsiyyesi mukābelesinde sagīr-i mezbûr Ali’ye ta‘yîn ve tahsîs olunup ve bir tarafdan cidâr-ı hısn ve bir tarafdan Ahmed Kapudan menzili ve bir tarafdan mezbûrân el-Hâc Mehmed Efendi ve sagīr Feyzullah hisselerine ta‘yîn olunan mahall ve bir tarafdan ba‘zen sagīr-i mezbûr Ali hissesine ta‘yîn olunan mahal ve tarîk-i hâs ile mahdûd kezâlik mi‘mârân-ı mezbûrân mesâha ve takvîmleriyle cem‘an otuz beş bin yüz doksan altı akçeye tahmîn olunan tûlen ve arzan bi-hesâb-ı terbî‘i yüz yedi zirâ‘ arsa ve bir mikdâr kal‘a duvarı üzerinde mebnî ulyâda bir bâb oda vüstâda bir bâb oda ve tahtında kenîf ve bir mikdâr arsa-i hâliye ve müşterek sokak kapısını müştemil olan mahall üç sehm hisse-i irsiyyem mukābelesinde bana ta‘yîn ve tahsîs olunup ve bir tarafdan ba‘zen benim hisseme ve ba‘zen sagīr-i mezbûr Ali hissesine ta‘yîn olunan mahal ve bir tarafdan İsmail Çelebi ve bir tarafdan ba‘zen Abdullah ve ba‘zen es-Seyyid Hüseyin ve ba‘zen Mehmed Reis menzilleri ve bir tarafdan tarîk-i hâs ile mahdûd kezâlik mi‘mârân-ı mezbûrân mesâha ve takvîmleriyle cem‘an otuz beş bin yüz doksan altı akçeye tahmîn olunan tûlen ve arzan bi-hesâb-ı terbî‘i yüz on dört arsa üzerinde mebnî ulyâda bir bâb oda vüstâda bir bâb oda ve tahtında bir harâb bi’r-i mâ ve kenîf ve bir mikdâr arsa-i hâliye ve müşterek sokak kapısını müştemil olunan mahall-i mezbûrân el-Hâc Mehmed Efendi ve sagīr Feyzullah hisselerine ta‘yîn ve tahsîs ve ifrâz ve beynlerine alâmet-i fâsıla vaz‘ ve her birimiz hisse-i müfreze-i merkūmemizi bi’r-rızâ ahz u kabz eyledik dediklerinde gıbbe’t-tasdîki’ş-şer‘î vaki‘-i hâli mevlânâ-yı mezkûr mahallinde ketb ü tahrîr ve ma‘an ba‘s olunan Çukadâr Hüseyin Bey b. Abdullah ve Muhzır Ali b. Ahmed ile meclis-i şer‘a gelip alâ vukū‘ihî inhâ ve takrîr etmeğin mâ-vaka‘a bi’l-ibtigā ketb olundu.<br><br>Fi’l-yevmi’s-sânî min-Şa‘bâni’l-mu‘azzam sene 1137.<br><br>Şuhûdü’l-hâl: Şeyhi Mehmed Çelebi b. el-Hâc İsmail, el-Hâc Mehmed b. el-Hâc Osman, İshak Kapudan b. Yahya, Osman Çelebi b. İbrahim, Abdullah Beşe Mehmed, Hasan Çavuş b. Mehmed, İbrahim Çelebi b. Mustafa, Mustafa b. Ahmed. </p>          <br><a title="Önceki sayfa" style="text-decoration:none" href="./ayrmetin.php?idno=21871"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21873"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b159"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o463"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>