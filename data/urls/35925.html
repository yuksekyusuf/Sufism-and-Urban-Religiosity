﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 368<br>Hüküm no: 250<br>Orijinal metin no: [52a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma Hatun bt. Mustafa ve akrabalarına miras kalan abacı terzisi dükkânının müzâyede yoluyla satılması</b><br><br>Abacı terzisi gediği. Muahharan kayd olunmuşdur<br><br>Kezâlik mahrûse-i Galata’da Okçu Musa mahallesinde sâkine kendinden asıl ve sadrî sagīr oğlu Mehmed’in tesviye-i emrine kıbel-i şer‘den bâ-hüccet vasiyy-i mansûbesi olup zâtı ta‘rîf-i şer‘î ile mu‘arrefe olan Fâtıma Hatun bt. Mustafa [ve] diğer sadrî kebîr oğlu İsmail Ağa hâzır olduğu hâlde meclis-i şer‘-i şerîf-i enverde işbu bâ‘isü’l-kitâb Feyzullah Ağa b. Musa mahzarında mahrûse-i merkūme ve tevâbi‘inde vâki‘ abacı terzisi esnâfı kethüdâsı İbrahim Ağa b. Osman ve Serrâc Hüseyin Ağa b. Ömer hâzır oldukları hâlde bi’l-asâle ve bi’l-vesâye ikrâr-ı tâm ve takrîr-i kelâm edip mahrûse-i merkūme hısnı ebvâbından Eski Yağ Kapanı kapısı hâricinde Maktûl İbrahim Paşa Câmi‘-i şerîfi tahtında kâin bir tarafdan Berber Manas’ın berber dükkânı ve bir tarafdan Trabzonî İsmail Paşa’nın abacı dükkânı ve bir tarafdan bakkal dükkânı ve taraf-ı râbi‘i tarîk-i âm ile mahdûd sâlifü’z-zikr Maktûl İbrahim Paşa Vakfı müsakkafâtından gāibe ani’l-meclis Elmas Hatun bt. Abdullah’ın bâ-temessük-i mütevelli bi’l-icâreteyn müstakilleten taht-ı tasarrufunda bulunan bir bâb abacı terzisi dükkânı derûnunda mevcûde beyne’l-esnâf gedik ta‘bîr olunur bâ-defter-i müfredât âlât-ı lâzime-i ma‘lûme yedimde olup bin iki yüz otuz [52b] dört senesi Cumâdelûlâsının on altıncı günü târihiyle müverraha mahrûse-i merkūme mahkemesi sicillinden muhrece işbu bir kıt‘a hüccet-i şer‘iyye kaydı nâtıka olduğu üzere zevc-i evvelim olan el-Hâc Mustafa Ağa b. Hasan b. Abdullah’ın müstakillen yedinde malı ve mülkü iken vefât edip âlât-ı gedik-i mezkûr benimle sulbiye sagīre kızı Ümmügülsüm ve sulbî kebîr oğlu hâzır-ı mezbûr İsmail Ağa ve zevce-i uhrâsı Havva Hatun bt. Abdullah’dan mütevellid diğer sulbî kebîr oğlu gāib ani’l-meclis Hâfız Hasan Efendi’ye mesele-i mirâsımız vechile mevrûs oldukdan sonra gāib-i mezbûr Hâfız Hasan Efendi âlât-ı gedik-i mezkûrdan ber-vech-i muharrer irsen mâlik olduğu hisse-i şâyi‘a-i ma‘lûmesini yine yedimde olup bin iki yüz altmış bir senesi Saferi’l-hayrının altıncı günü târihiyle müverrah ve ol târihde mahrûse-i merkūme kādısı bulunan fazîletlü Pîr Ali Haydar Efendi’nin hatemini hâvî işbu bir kıt‘a i‘lâm-ı şer‘î mantûkunca muahharan nefsimi tezvîc etmiş olduğum esnâf-ı merkūmeden Mustafa İzzet Ağa b. Mehmed’e semen-i ma‘lûm ve makbûza bâtten ve sahîhan bâ-izn-i şürekâ bey‘ ve temlîk ve vech-i lâyıkı üzere teslîm eylediğinde ol dahi ber-vech-i muharrer iştirâ ve temellük ve tesellüm ve kabz u kabûl edip ba‘dehû sagīre-i mezbûre Ümmügülsüm dahi vefât edip âlât-ı gedik-i mezkûrdan irsen mâlike olduğu hisse-i şâyi‘a-i ma‘lûmesi benimle li-ebeveyn er karındaşı hâzır-ı mezbûr İsmail Ağa’ya mevrûs olup ba‘demâ zevc-i sânîm mezbûr Mustafa İzzet Ağa dahi vefât edip âlât-ı gedik-i mezkûrdan şirâen mâlik olduğu hisse-i şâyi‘a-i ma‘lûmesi verese-i münhasırası olan sulbî sagīr oğlu vasîsi olduğum Mehmed ve sulbiye sagīre kızı Hafize ile bana mevrûs olup ba‘dehû kızım sagīre-i mezbûre Hafize dahi vefât edip âlât-ı gedik-i mezkûrdan ber-vech-i muharrer irsen mâlike olduğu hisse-i şâyi‘a-i ma‘lûmesi benimle li-ebeveyn er karındaşı sagīr-i mezbûr Mehmed ve li-üm er karındaşı hâzır-ı mezbûr İsmail Ağa’ya mevrûs olmağla ol vechile mecmû‘-ı âlât-ı gedik-i mezkûr bi-hükmi’l-münâsahati’ş-şer‘iyye benimle vasîsi olduğum sagīr-i mezbûr Mehmed ve hâzır-ı mezbûr İsmail Ağa’nın şâyi‘an yedimizde mâlımız ve mülkümüz olmuşdu el-hâletü hâzihî ben kendi hakkımda bi’l-asâle ve sagīr-i hâzır-ı mezbûr hissesinde müsevvig-i şer‘iyyeye binâen kıbel-i şer‘den mezûnen bi’l-vesâye ve hâzır-ı mezbûr İsmail Ağa dahi bi’l-asâle mecmû‘u âlât-ı gedik-i mezkûru hâlâ kassâmü’l-askerî Çarşambavîzâde fazîletlü Mehmed Said Efendi hazretlerinin mührüyle memhûr işbu bir kıt‘a ilmühaber mantûkunca sûk-ı sultânî ve mecma‘-ı nâs olan mahallerde lede’l-müzâyede ve gıbbe inkıtâ‘ı’r-rağbe semen-i misli idüğü bî-garez sikāt-ı müslimînin alâ tarîki’ş-şehâde haberleriyle zâhir ve mütehakkık olan yirmi bin guruşa tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûr Feyzullah Ağa’ya bey‘ ve temlîk ve teslîm eylediğimizde ol dahi ber-vech-i muharrer iştirâ ve temellük ve tesellüm ve kabz u kabûl edip semeni olan meblağ-ı mezkûr yirmi bin guruşu benimle hâzır-ı mezbûre def‘ u teslîm eylediğinde biz dahi yedinden bi’l-asâle ve bi’l-vesâye tamâmen ahz u kabz ve müteveffâ-yı evvel ve sânî-i mezbûrların defter-i kassâmlarına bi’l-idhâl ber-nehc -i şer‘î üzere iktisâm etmemizle ba‘de’l-yevm mecmû‘-ı âlât-ı gedik-i mezkûr mezbûr Feyzullah Ağa’nın şirâen ve müstakillen mâlı ve mülkü olup benimle vasîsi olduğum sagīr-i mezbûr Mehmed ve hâzır-ı mezbûr İsmail Ağa’nın aslâ ve kat‘â alâka ve medhalimiz kalmamışdır dedikde gıbbe’t-tasdîki’ş-şer‘î mezbûr Feyzullah Ağa meclis-i ma‘kūd-ı mezkûrda işbu bâ‘isü’l-kitâb mezbûre Fâtıma Hanım mahzarında ikrâr-ı tâm ve takrîr-i kelâm edip ben dahi ânifen ve şirâen mâlik olduğum âlât-ı gedik-i mezkûru tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûre FâtımaHanım’a yirmi bin guruşa bey‘ ve temlîk ve teslîm eylediğimde ol dahi iştirâ ve temellük ve tesellüm ve kabz u kabûl edip semeni olan meblağ-ı mezkûr yirmi bin guruşu tamâmen bana def‘ u teslîm ben dahi yedinden bi’t-tamâm ve’l-kemâl ahz u kabz eyledim ba‘de’l-yevm âlât-ı gedik-i mezkûr mezbûre Fâtıma Hatun’un şirâen ve müstakilleten malı ve mülkü olup benim aslâ ve kat‘â alâka ve medhalim kalmamışdır dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 20 Receb sene 1279<br><br>Şuhûdü’l-hâl: Muhzır Feyzi Ağa b. ( ), Muhzır Süleyman Ağa b. ( ), Muhzır Mehmed Ağa b. ( ), Muhzır Selim Ağa b. ( ), Muhzır Yusuf Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35924"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35926"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b368"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o372"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>