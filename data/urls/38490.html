﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 132<br>Hüküm no: 110<br>Orijinal metin no: [28a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmail Zühdü Paşazade Mehmed Salih Bey’in alacağını tahsil ve Kanlıca’daki yalısını satmak üzere Seyyid Hafız Hasan Efendi’yi vekil tayin etmesi</b><br><br>İsbât-ı vekâlet hücceti<br><br>Âsitâne-i aliyye ahâlisinden merhûm İsmail Zühdü Paşazâde Silahşorân-ı Hâssa’dan Mehmed Salih Beyefendi tarafından ber-vech-i âtî vekâlet iddi‘â eden işbu bâ‘isü’l-vesîka es-Seyyid Hafız Hasan Efendi b. el-Hâc Ali meclis-i şer‘-i şerîf-i enverde Celbuk v. Abram Yahûdî muvâcehesinde üzerine da‘vâ ve takrîr-i kelâm edip merkūm Mehmed Salih Beyefendi’nin mersûm Celbuk Yahûdî zimmetinde cihet-i karzdan elli guruş alacak hakkı olup meblağ-ı mezbûr elli guruşu mersûm Celbuk Yahûdî’den taleb ve da‘vâ ve ahz ü kabza ve ashâb-ı hayrâtdan İbrahim Ağa Evkāfı müsakkafâtından olup medîne-i Üsküdar’a muzâfe Yoros nâhiyesine tâbi‘ Kanlıcak karyesinde vâki‘ lede’l-ahâli ve’l-cîrân ma‘lûmü’l-hudûd ve’l-müştemilât bâ-temessük-i mütevellî bi’l-icâreteyn taht-ı tasarrufunda olan bir bâb sâhilhâneyi bedel-i misliyle bâ-re’y-i mütevellî âhara ferâğ ve tefvîze ve kabz-ı bedele ve makbûzumu kendüye îsâl ve teslîme ve husûs-ı mezkûrlar mütevakkıf olduğu umûrun küllîsine tarafından beni vekîl nasb ü ta‘yîn eylediğinde ben dahi vekâlet-i mezkûreyi kabûl etmemle meblağ-ı mezbûru mersûm Celbuk Yahûdî’den vekâlet-i mahkiyem hasebiyle taleb ederim suâl olunsun dedikde, gıbbe’s-suâl mersûm Celbuk Yahûdî dahi cevâbında merkūm Mehmed Salih Beyefendi’ye zimmetinde cihet-i mezbûreden elli guruş deyni olduğunu ikrâr müdde‘î-i merkūmun vekâleti ma‘lûmum değildir deyü inkâr edicek müdde‘î-i merkūmdan ber-vech-i muharrer müdde‘âsına mutâbık beyyine taleb olundukda udûl-i ahrâr-ı ricâl-i Müslimînden ve Âsitâne-i aliyye ahâlisinden es-Seyyid Mahmud Efendi b. es-Seyyid Halil ve es-Seyyid Mehmed Ali b. el-Hâc Mustafa nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka merkūm Mehmed Salih Beyefendi’nin mersûm Celbuk Yahûdî zimmetinde cihet-i karzdan elli guruş alacak hakkını mersûm Celbuk Yahûdî’den taleb ve da‘vâ ve ahz ü kabza ve ashâb-ı hayrâtdan İbrahim Ağa Evkāfı müsakkafâtından olup medîne-i Üsküdar’a muzâfe Yoros nâhiyesine tâbi‘ Kanlıca karyesinde vâki‘ lede’l-ahâli ve’l-cîrân ma‘lûmü’l-hudûd ve’l-müştemilât bâ-temessük-i mütevellî ve bi’l-icâreteyn taht-ı tasarrufunda olan bir bâb sâhilhâneyi dahi bedel-i misliyle bâ-re’y-i mütevellî âhara ferâğ ve tefvîze ve kabz-ı bedele ve makbûzunu kendüye îsâle ve teslîme ve husûs-ı mezkûrların mütevakkıf olduğu umûrun küllîsine tarafından bizim huzûrumuzda işbu müdde‘î-i merkūm es-Seyyid Hafız Hasan Efendi’yi vekîl ve nâib-i menâb nasb ü ta‘yîn eylediğinde ol dahi ber-vech-i muharrer vekâlet-i mezkûreyi kabûl eyledi, biz bu husûsa bu vech üzere şâhidleriz şehâdet dahi ederiz deyü her biri müttefikü’l-lafz ve’l-ma‘nâ edâ-yı şehâdet-i şer‘iye ettiklerinde gıbbe’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a [bi’t-taleb ketb olundu.]<br><br>Fî 23 Ra sene [1]242<br><br>Şühûdü’l-hâl: Muhzır Ali Çelebi, Muhzır Abdulfettah Çelebi, Muhzır İsmail Çelebi, Muhzır Mehmed Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=38489"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38491"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b132"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o541"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>