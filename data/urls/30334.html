﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 163<br>Hüküm no: 132<br>Orijinal metin no: [38b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ölen Yiğitbaşı Ahmed b. Mehmed’in vârisi kardeşi Hatice Hatun’un terekenin üçte birinin vasîsi Hasan b. Abdullah ile dört yüz guruşa sulh olduğu ve ibralaştıkları</b><br><br>Vasî-i sülüs da‘vâsından verese ile sulh<br><br>Âsitâne-i aliyye’de vâki‘ habbâzân esnâfının yiğitbaşısı olup bundan akdem tarîk-i Hâcc-ı şerîfde fevt olan el-Hâc Ahmed b. Mehmed’in verâseti li-ebeveyn kız karındaşı bâ‘ise[tü’]l-kitâb Hadîce Hatun’a inhisârı tahakkukundan sonra müteveffâ-yı mezbûrun vasî-i muhtârı olan el-Hâc Hasan b. Abdullah nâm kimesne meclis-i şer‘-i hatîr-i lâzımü’t-tevkīrde mezbûre Hadîce Hatun mahzarında ikrâr-ı tâm ve takrîr-i kelâm edip müteveffâ-yı mezbûr el-Hâc Ahmed hâl-i hayat ve kemâl-i akl ve sıhhatinde beni vasî-i muhtâr nasb ve ihtiyâr ettikde, bi-emrillâhi te‘âlâ vefât eylediğinde tarîk-i Hâcc-ı şerîfde ve İstanbul’da ve zimem-i nâsda olan cemî‘ terekesi tahrîr ve techîz ve tekfîn ve düyûn-ı müsbetem ba‘de’l-edâ fazlasının sülüsünü bana vasiyet edip musırrân fevt oldukda, tarîk-i Hâcc-ı şerîfde olan terekesinden ba‘de’l-ihrâci’l-mesârif bâkī kalan beş yüz kırk iki guruş ve İstanbul’da olan sermâye ve fâide ve değirmen gediği âlâtı ve eşyâ-i sâiresi dahi bin altı yüz seksen sekiz guruş tahmîn olunup iki bin iki yüz otuz guruşa bâliğ olmağla, meblağ-ı mezkûrun sülüsü olan yedi yüz kırk üç guruş kırk akçeyi mezbûre Hadîce Hatun’dan bi’l-vesâye taleb ve da‘vâ sadedinde olduğumda, ol dahi ba‘de’l-inkâr beynimizde münâza‘ât-ı kesîre ve muhâsamât-ı vefîre vâkı‘a olmuşidi. El-hâletü-hâzihî da‘vâ-yı mezkûremden [beni] dört yüz guruş üzerine ba‘de akdi’l-musâlaha ve’l-kabûl meblağ-ı mezkûr dört yüz guruşu mezbûre Hadîce Hatun bana def‘ ü teslîm [ve] ben dahi ber-vech-i muharrer yedinden bi’t-tamam ve’l-kemâl ahz ü kabz edip mâ‘adâsına ve sâire müte‘allika âmme-i de‘âvî ve mutâlebât ve kâffe-i eymân ve muhâsamâtdan mezbûre Hadîce Hatun’un zimmetini ibrâ-i âm ile ibrâ ve ıskāt mezbûre Hadîce Hatun dahi bana medfû‘u olan bedel-i sulh-i mezkûr dört yüz guruşa ve sâir[e] müte‘allika [39a] âmme-i de‘âvî ve mutâlebât ve kâffe-i eymân ve muhâsamâtdan kezâlik benim zimmetimi ibrâ-i âm ile ibrâ ve ıskāt ve her birimiz âharın ber-vech-i muharrer ibrâsını kabûl eyledik dedikde gıbbe’t-tasdîkı’ş-şer‘î mâ-hüve’l-vâki‘ bi’l-ibtigā sebt ü imlâ olundu.<br><br>Fî 24 min-Rebî‘ülâhir sene 1194.<br><br>Şuhûdü’l-hâl: el-Hâc Ahmed Ağa, Karamanlı Çörekçi el-Hâc Abdullah, es-Seyyid el-Hâc Emrullah Ağa, Kapan’da Çörekçi el-Hâc Ahmed b. Mustafa, es-Seyyid Mehmed Emin Yiğitbaşı, es-Seyyid Molla Ahmed b. es-Seyyid Salih.</p>          <br><a title="Önceki sayfa" style="text-decoration:none" href="./ayrmetin.php?idno=30333"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30335"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b163"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o319"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>