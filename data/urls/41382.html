﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 263<br>Hüküm no: 233<br>Orijinal metin no: [62b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ayşe bt. Ali’nin vârisleri tarafından el konulan cariyesi Tevekkül bt. Abdullah’ın merhûme tarafından azat edildiğini ispatladığı</b><br><br>Medîne-i Ebî Eyyûbi’l-Ensârî radıye anhü’l-Bârî’de Otakçı Mahallesi’nde sâkine iken bundan akdem fevt olan Âişe bt. Ali’nin verâseti kebîr oğlu Mehmed b. Mehmed ile kebîr[e] kızı Ümmü Gülsüm’e münhasıra olduğu şer‘an zâhir ve müte‘ayyin oldukdan sonra mezbûre Âişe’nin câriye-i memlûkesi olup ıtkını <<i‘tirâf eden>> iddi‘â eden açık kaşlı elâ gözlü orta boylu Rusiyyetü’l-asl hâmiletü hâze’l-vesîka Tevekkül bt. Abdullah meclis-i şer‘de mezbûre Ümmü Gülsüm tarafından husûs-ı âti’l-beyâna vekîl olup zât-ı mezbûreyi ma‘rifet-i şer‘iye ile ârifân olan Mehmed Efendi b. Hüseyin ve İvaz b. Bektaş şehâdetleri ile şer‘an vekâleti sâbite olan zevci Muharrem b. Derviş ile mezbûr Mehmed muvâcehelerinde üzerlerine da‘vâ ve takrîr-i kelâm edip ben mezbûre Âişe’nin câriye-i memlûkesi olmağla mezbûre Âişe târih-i kitâbdan beş sene mukaddem hâl-i hayat ve kemâl-i sıhhatinde beni hasbeten lillâhi te‘âlâ mâlından tahrîr ve i‘tâk edip ben sâir harâir-i asliyât gibi hürre olmuş-iken hâlâ vefât etdikde mezbûrân Mehmed ve Ümmü Gülsüm bana rıkk olmak üzre vaz‘-ı yed ederler suâl olunup sebîlim tahliye ve kasr-ı yedlerine tenbîh olunmak matlûbumdur dedikde gıbbe’s-suâl mezbûrân cevâblarında fi’l-hakīka mevsûfe-i mezbûreye rıkk olmak üzre vaz‘-ı yed ettiklerini ikrâr lâkin ber-vech-i meşrûh mu‘taka olduğunu inkâr edicek müdde‘iyye-i mezbûreden müdde‘âsına beyyine taleb olundukda zât-ı mezbûreyi ma‘rifet-i şer‘iye ile ârifân yine mahalle-i mezbûre sükkânından Fethi Çelebi b. Muhammedî [ve] İmâm Mehmed Efendi b. İbrahim ve Ahmed Efendi b. Receb nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müteveffât-ı mezbûre Âişe Hatun bt. Ali târih-i kitâbdan beş sene mukaddem hâl-i hayat ve kemâl-i sıhhatinde câriye-i memlûkesi işbu müdde‘iyye-i mezbûre Tevekkül’ü bizim huzûrumuzda hasbeten lillâhi te‘âlâ mâlından tahrîr ve i‘tâk eyledi târih-i mezbûrdan beri mezkûre Tevekkül sâir harâir-i asliyât gibi hürre olmuşdur biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye etdiklerinde gıbbe’t-ta‘dîl ve’t-tezkiye şehâdetleri makbûle oldukdan sonra mezbûr Mehmed dahi müdde‘iyye-i mezbûreyi vâlidesi mezbûre Âişe târih-i mezbûrede ber-minvâl-i meşrûh mâlından i‘tâk eylediğini tav‘an ikrâ[r] dahi etmeğin mûcebiyle mezbûre Tevekkül’ün ıtkına ba‘de’l-hükm mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâdis ve’l-işrîn min-Saferü’l-hayr li’s-seneti’l-mezbûre.<br><br>Şuhûdü’l-hâl: Musa Efendi b. ( ), Hasan Beşe b. Cum‘a, Mehmed Çelebi b. Ebîbekir, Mehmed Çelebi b. Haydar.</p>          <br><a title="Önceki sayfa" style="text-decoration:none" href="./ayrmetin.php?idno=41381"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41383"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b263"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o438"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>