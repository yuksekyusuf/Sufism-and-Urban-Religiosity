﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 291<br>Hüküm no: 311<br>Orijinal metin no: [45a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kürkcü Nikola v. Yorgi’nin mülk menzilini vefatından önce kardeşi Eleni bt. Yorgi’ye sattığı</b><br><br>El-emru hasbemâ yahvîhi nemakahu’l-fakīr ileyhi sübhânehû el-Hâc Mustafa el-Kādî bi-medîneti Galata -afâ anhu-.<br><br>Mahmiye-i İstanbul’da Kumkapı dâhilinde sâkin Mehmed Ağa b. Mustafa meclis-i şer‘de mahrûse-i Galata hâricinde Kamer Hâtun mahallesinde sâkine olup zikri âtî menzile vâzı‘atü’l-yed olan işbu bâ‘isetü’l-vesîka Eleni bt. Yorgi muvâcehesinde üzerine da‘vâ ve takrîr-i kelâm edip mezbûre Eleni karındaşı olup mahalle-i mezbûre sükkânından iken târih-i kitâbdan dört sene mukaddem hâlik olan Kürkcü Nikola v. Yorgi v. Yani hâl-i hayâtında helâkinden sekiz ay mukaddem yedinde mülkü olup mahalle-i mezbûrede vâki‘ etrâf-ı erba‘ası Haknorya v. Dekarlo ve Mavridioğluve Hacı ve tarîk-i âm ile mahdûd fevkānî üç bâb oda ve bir sofa ve dehlîz ve kenîf ve tahtânî iki bâb oda ve bir sofa ve matbah ve dehlîz ve kenîf ve bi’r-i mâ ve bahçe ve arsa-i hâliyeyi müştemil mülk menzilini bana altı yüz otuz guruş semen-i medfû‘ ve makbûza bey‘ etmiş iken merkūme Eleni menzil-i mezbûru fuzûlî zabt ve tasarruf ile suâl olunup ba‘de kasri’l-yed teslîme tenbîh olunması murâdımdır dedikde gıbbe’s-suâl merkūme Eleni cevâbında karındaşım hâlik-i mezbûr Kürkcü Nikola hâl-i hayâtında iki sene mukaddem işbu yedimde olan bin yüz otuz bir senesi Zilka‘desi on beşinci günü târihiyle muvarrah mübâya‘a hücceti nâtık olduğu üzere menzil-i mezbûru bana dokuz yüz altmış guruş semen-i medfû‘ ve makbûza bey‘ etmeğle menzil-i merkūm târih-i mezbûrdan beri mülk-i müşterâm olduğuna binâen zabt ve tasarruf ederim deyü def‘le mukābele edicek gıbbe’l-istintâk ve akībe’l-inkâr merkūme Eleni’den def‘-i mezbûrunu mübeyyine beyyine taleb olundukda udûl-i Müslimînden zeyl-i hüccet-i mezbûrede muharrerü’l-esâmî olup mahrûse-i mezbûrede Emekyemez mahallesinde Serbölük Halil Çelebi b. Mustafa ve mahrûse-i mezbûreye tâbi‘ kasaba-i Fındıklı’da Avni Efendi mahallesinde sâkin Serbölük İbrahim Çelebi b. Muharrem nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ hâlik-i mezbûr Kürkcü Nikola v. Yorgi v. Yani hâl-i hayâtında helâkinden iki sene mukaddem zikr olunan Kamer Hâtun mahallesinde vâki‘ hudûd-ı mezbûre ile mahdûd ve müştemilât-ı meşrûhayı hâvî olan mülk menzilimi kız karındaşım işbu Eleni’ye dokuz yüz altmış guruşa bey‘ u teslîm edip ol dahi ba‘de’l-iştirâ ve’t-tesellüm ve’l-kabz ve’l-kabûl semeni olan meblağ-ı mezbûr dokuz yüz altmış guruşu yedinden tamâmen ahz u kabz eyledim ba‘de’l-yevm menzil-i mezbûrda bir vechile alâka ve medhalim kalmayıp kız karındaşım mezbûre Eleni’nin mülk-i müşterâsıdır deyü huzûrumuzda ikrâr ve bizi işhâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle bey‘-i evvelin sıhhatine ve bey‘-i sânînin butlânına ba‘de’l-hükm ve’t-tenbîh mâ-vaka‘a bi’l-ibtigā ketb olundu.<br><br>Fî-evâsıt-ı Zilhicceti’ş-şerîfe sene 1137.<br><br>Şuhûdü’l-hâl: Başkâtib Halil Efendi, Burusi Mustafa Efendi, Mustafa Beşe b. Receb, İbrahim Çelebi b. Mustafa, Yahya Bey b. Abdullah, Baba Yusuf b. Abdullah. </p>          <br><a title="Önceki sayfa" style="text-decoration:none" href="./ayrmetin.php?idno=22049"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22051"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b291"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o437"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>