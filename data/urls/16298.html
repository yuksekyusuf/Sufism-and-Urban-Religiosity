﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 138 Numaralı Sicil (H. 1129-1131 / M. 1717-1718)<br>cilt: 61,&nbsp;sayfa: 188<br>Hüküm no: 140<br>Orijinal metin no: [49a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tersâne-i âmire kâtibi Osman oğlu Ali Efendi’nin satılan menzilinden zevcesinin alacağını aldığı</b><br><br>Husûs-ı âti’l-beyânın mahallinde ketb ü tahrîri için bu fakīr medîne-i hazret-i Ebâ Eyyüb el-Ensârî -aleyhi rahmetü Rabbihi’l-Bârî- mahallâtından Arakıyyecibaşı mahallesinde sâkin [iken] düyûnu terekesinden ezyed olduğu hâlde bundan akdem vefât eden Tersâne-i âmire kâtibi Ali Efendi b. Osman’ın ile’l-vefât sâkin olduğu menzile varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i şerîf ettikde müteveffâ-yı mezbûrun zevce-i menkûha-i metrûkesi olup zâtı es-Seyyid Mustafa b. Sefer ve Süleyman Efendi b. Mehmed, ta‘rifleriyle mu‘arrefe olan Havva Hatun bt. el-Hâc Osman meclis-i ma‘kūd-ı mezbûrda müteveffâ-yı mezbûrun düyûn-ı müsbetesini edâya kıbel-i şer‘den vasî ve kayyım nasb olunan işbu râfi‘u’l-kitâb İmâm Mehmed Efendi b. Yusuf mahzarında ikrâr ve takrîr-i kelâm edip zevcim müteveffâ-yı mezbûr Ali Efendi’nin mahall-i mezbûrede vâki‘ inde’l-ahâlî ve’l-cîrân ma‘lûmü’l-hudûd ve’l-müştemilât mülk menzilini vasiyy-i mezbûr Mehmed Efendi bin iki yüz altmış guruşa bey‘ edip semeni olan meblağ-ı mezbûru zevcim müteveffâ-yı mezbûrun zimmetinde bâ-hüccet-i şer‘iyye bin altı yüz elli guruş hakkım olup vasiyy-i mezbûr Mehmed Efendi bey‘ eylediği menzil-i mezbûrun semeni olan meblağ-ı mezbûr bin iki yüz altmış guruşu bana def‘ ü teslîm ben dahi yedinden bi’t-tamâm ve’l-kemâl ahz u kabz edip vasiyy-i mezbûr Mehmed Efendi’nin yedinde ve zimmetinde bin iki yüz altmış guruşdan bir akçe ve bir habbe bâkī [ka]lmadı dedikde gıbbe’t-tasdîki’ş-şer‘î mâ-vaka‘a bi’t-taleb ketbolundu.<br><br>Fî-gurreti Recebi’l-mürecceb li-sene selasîn ve mi’e ve elf.<br><br>Şuhûdü’l-hâl: Hüseyin Ağa b. Hasan, İmâm Ahmed Efendi b. Mehmed, Süleyman Efendi b. Mehmed el-müezzin, Osman Çelebi b. Mustafa, Ahmed Bey b. Mehmed, Ali Çelebi b. Mustafa, Mehmed Çelebi b. Hasan, Hasan Bey b. Sefer, Hasan Beşe b. Mahmud, el-Hâc İsmail b. Mehmed, Yusuf Çelebi b. Halil, Osman Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=16297"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16299"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp138&bsm=eyp138b188"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp138&bsm=eyp138o289"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>