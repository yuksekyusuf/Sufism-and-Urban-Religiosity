﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 296<br>Hüküm no: 313<br>Orijinal metin no: [61a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şeyh Abdülganî Efendi’ye icar olunan ve Hasan Çavuş’tan oğlu Mehmed’e kalan menzilinin kirasının artırıldığı</b><br><br>Bundan akdem mahmiye-i Kostantıniyye’de Aksaray kurbünde Hacı Ahmed mahallesinde müteveffâ olan merhûm Hasan Çavuş’un sulbî oğlu Mehmed nâm sagīrin tesviye-i umûru için vasiyy-i muhtârı olan Mehmed Bey b. ( ) meclis-i şer‘-i hatîrde meşâyıh-ı kirâmdan bâ‘isü’l-kitâb kıdvetü’l-meşâyihi’l -vâsılîn eş-Şeyh Abdülganî Efendi b. Yakub muvâcehesinde bi’l-vesâye ikrâr ve takrîr-i kelâm edip sagīr-i merkūmun müstakillen mülk-i mevrûsu olup mahalle-i mezbûrede vâki‘ bir tarafı sagīr-i mezbûrun ceddesi Raziye Hatun yedinde olan menzile ve bir tarafı muhâsebeci Ahmed Efendi mülküne ve bir tarafı tarîk-i âmma ve bir tarafı Hasan Paşa Sarayı’na müntehî olan menzil bundan akdem müddet-i ma‘lûme tamâmına varınca yevmî altı akçe ücret-i müeccele ile şeyh-i müşârun-ileyhin taht-ı icâre ve tasarrufunda olup lâkin ücret-i mezbûre ecr-i misli değildir dahi ziyâdeye tahammülü vardır deyü nizâ‘ olmağın cânib-i şer‘den menzil-i mezbûrun üzerine varılıp zeyl-i kitâbda esâmîsi mastûre olan eşrâf ve a‘yân ve ahâlî-i vukūf huzûrunda ecr-i misli görüldükde hâlâ menzil-i mezbûrun ecr-i misli yevmî sekiz akçedir ziyâdeye tahammülü yokdur deyü ittifâk olunup şeyh-i mûmâ-ileyh dahi ziyâde-i mezbûreyi kabûl etmeğin menzil-i mezbûru târih-i kitâbdan müddet-i ma‘lûme tamâmına varınca yevmî sekiz akçe ücret-i müeccele ile vesâyetim hasebiye müşârun-ileyh Şeyh Abdülganî Efendi’ye îcâr ve teslîm eyledim onlar dahi kabûl ve istîcâr eyledi dedikde vasiyy-i mezbûru kelimât-ı meşrûhasında müşârun-ileyh Şeyh Abdülganî Efendi vicâhen ve şifâhen tasdîk ve tahkīk etmeğin mâ vaka‘a gıbbe’t-taleb ketb ve imlâ olundu.<br><br>Hurrire fî-gurreti şehri’l-Muharremi’l-harâm li-sene erba‘a ve selâsîn ve elf.<br><br>Şuhûdü’l-hâl: Umdetü’l-me‘âlî ve’l-ekâbir Ahmed Efendi b. Mehmed, Umdetü misbâhi’l-islâm mevlâna Salimi Efendi, Umdetü’l-meşâyihi’l -kirâm Şeyh Fethullah Efendi Şeyh-i zâviye-i Hindiyân, es-Seyyid Abdülmennân b. Cündî, Fahrü’l-müderrisîn mevlânâ Mustafa Efendi b. Murad, Ali Efendi b. Abdullah, Mehmed Ağa b. Hüseyin, Hüseyin Ağa b. Abdullah, el-Hâc Yahya b. Mehmed, Abdülaziz Çavuş b. İvaz ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39604"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39606"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b296"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o377"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>