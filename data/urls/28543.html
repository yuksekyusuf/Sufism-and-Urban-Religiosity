﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 210<br>Hüküm no: 127<br>Orijinal metin no: [40a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Siyavuş Ağa b. Abdullah’ın, zeametini iltizam eden Abdülkadir Bey b. Mustafa’da alacağı olduğu iddiasıyla açtığı davayı ispat edemediği</b><br><br>Mahmiye-i İstanbul’da Kurşunlu türbe kurbünde sâkin Siyavuş Ağa b. Abdullah tarafından husûs-ı âti’z-zikre vekîl olduğu Mustafa Çavuş b. Abdülbaki ve Yusuf Çelebi b. Abdullah şehâdetleriyle şer‘an sâbit olan Ahmed Bey b. Mustafa dîvân-ı hazret-i sadrazamîde ma‘kūd meclis-i şer‘-i şerîf-i âlîde işbu bâ‘isü’l-kitâb Abdülkadir Bey b. Mustafa nâm kimesne mahzarında üzerine da‘vâ ve takrîr-i kelâm edip müvekkilim mezbûr Siyavuş Ağa berat-ı şerîf-i âlîşân ile mutasarrıf olduğu Selanik sancağında Bogdan nâhiyesinde Süham? nâm karye ve gayrı ze‘âmetini bin yüz altı senesine mahsûb olmak üzere zabt ve mahsûlâtını kabz etmek üzere merkūm Abdülkadir Bey’e sekiz yüz elli guruşa der-uhde ve ilzâm ol dahi ta‘ahhüd ve iltizâm ve ze‘âmet-i merkūmeyi târih-i mezbûrda zabt ve mahsûlâtından ol mikdâr meblağı ahz u kabz eyledikden sonra bedel-i iltizâm olan meblağ-ı mezbûrun yedi yüz elli guruşunu müvekkilim mezbûr Siyavuş Ağa’ya def‘ u teslîm edip yüz guruşu bâkī kalmışdır hâlâ suâl olunup meblağ-ı bâkī-i mezbûrun alıverilmesi matlûbumdur dedikde gıbbe’s-suâl merkūm Abdülkadir Bey cevâbında müvekkil-i mezbûrdan ze‘âmet-i merkūmeyi sekiz yüz elli guruşa iltizâm ve kabûl ve ze‘âmet-i mezbûreyi ba‘de’l-zabt yedi yüz elli guruşu ber-vech-i muharrer def‘ u teslîm eylediğini ikrâr lâkin mahsûlât-ı mezkûreden ziyâde-i mezkûreyi kabzını inkâr edicek müdde‘î-i mezbûrdan müdde‘âsına mutâbıka beyyine taleb olundukda ityân-ı beyyineden ızhâr-ı acz ile istihlâf etmeğin fi’l-hakīka ze‘âmet-i merkūme mahsûlünden ziyâde medfû‘u olan yedi yüz elli guruşdan mâ‘adâ yüz guruş dahi ahz u kabz etmeyip ol vechile meblağ-ı bâkī-i mezbûrun müdde‘î-i mezbûra redd ü teslîmi üzerine lâzım gelmediğine mezkûr Abdülkadir Bey’e yemîn teklîf olundukda ol dahi hasbe’l-mesûl yemîn billâhi te‘âlâ etmeğin mûcebiyle müdde‘î-i merkūm bilâ-beyyine bî-vech mu‘ârazadan men‘ olunup mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ aşer min-Şa‘bâni’l-mu‘azzam li-sene seb‘a ve miete ve elf.<br><br>Şuhûdü’l-hâl: Umdetü’l-erbâbü’t-tahrîr ve’l-kalem Tezkire-i evvel Mustafa Efendi, zübdetü ashâbi’t-tastîr ve’r-rakām Tezkire-i sânî Mehmed Efendi, fahrü’l-eşbâh ve’l-a‘yân Yusuf Bey Ser-çavuşân, umdetü’l-akrân Muhzır el-Hâc Mehmed Ağa, Ali Beşe Ser-çukadâr, Mehmed Efendi b. Hüseyin, Ebûbekir Beşe b. Sinan.</p>          <br><a title="Önceki sayfa" style="text-decoration:none" href="./ayrmetin.php?idno=28542"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28544"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b210"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o876"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>