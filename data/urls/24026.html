﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 10 Numaralı Sicil (H. 1085 - 1090 / M. 1674 - 1679)<br>cilt: 30,&nbsp;sayfa: 152<br>Hüküm no: 184<br>Orijinal metin no: [106-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Âişe bt. Mehmed’in Ömer Beşe b. Mehmed’den talep ettiği alacağının daha önce Âişe Hâtun’un emriyle damadı Mehmed’e ödendiğinin tespiti</b><br><br>Mahmiye-i İstanbul’da Koca Mustafa Paşa mahallesi sâkinelerinden Âişe bt. Mehmed nâm hâtun meclis-i şer‘-i hatîr-i lâzımü’t-tevkīrde Havâss-ı Aliyye kazâsı müzâfâtından kasaba-i Hasköy sûkunda debbağ olan işbu râfi‘ü’l-kitâb Ömer Beşe b. Mehmed mahzarında üzerine da‘vâ ve takrîr-i kelâm edip mezbûr Ömer Beşe’ye cihet-i karz-ı şer‘îden on buçuk esedî guruş def‘ ve teslîm ol dahi vech-i muharrer üzre yedimden ahz ü kabz etmeğin meblağ-ı mezbûru taleb ederim suâl olunup alıverilmesi matlûbumdur dedikde gıbbe’s-suâl mezbûr Ömer Beşe cevâbında fi’l-vâki‘ müdde‘iye-i mezbûre Âişe meblağ-ı mezbûr on buçuk esedî guruşu gāib ani’l-meclis dâmâdı Mehmed’e def‘ ve teslîm [et] deyû emr etmeğin müdde‘iye-i mezbûrenin emrine binâen dâmâdı gāib-i mezbûra def‘ ve teslîm eyledim deyû def‘le mukābele edicek isre’l-istintâk ve akībe’l-inkâr mezbûr Ömer Beşe’den def‘-i mezbûrunu mübeyyine beyyine taleb olundukda udûl-i müslimînden olup kasaba-i mezbûre mahallâtından Turşucuzâde Hüseyin Çelebi mahallesinde imâm olan Ali Efendi b. el-Hâc Mehmed ve yine Turşucuzâde Hüseyin Çelebi mahallesinde sâkin Debbağ İbrahim b. Halil nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘iye-i mezbûre Âişe meblağ-ı mezbûr on buçuk esedî guruşu dâmâdı gāib-i mezbûr Mehmed’e def‘ ve teslîm ile emr etmeğin mezbûr Ömer Beşe dahi müdde‘iye-i mezbûrenin emrine binâen meblağ-ı mezbûr on buçuk esedî guruşu bizim huzûrumuzda gāib-i mezbûr Mehmed’e def‘ ve teslîm eyledi biz bu husûsa bu vech üzre şâhidleriz şehâdet dahi ederiz deyû her biri edâ[-i] şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri hayyiz-i kabûlde vâki‘ olmağın mûcebiyle müdde‘iye-i mezbûre Âişe bî-vech mu‘ârazadan men‘ birle mâ hüve’l-vâki‘ bi’t-taleb ketb [olundu]. Fi’l-yevmi’s-sâbi‘ ve’l-ışrîn min Şa‘bâni’l-mu‘azzam li sene tis‘în ve elf.<br><br><br>Şuhûdü’l-hâl: Mehmed Bey b. Ali, Mehmed Çelebi b. Siyavuş, Abdullah Çelebi b. Mehmed Ağa, Ali Çelebi b. Abdurrahman</p>          <br><a title="Önceki sayfa" style="text-decoration:none" href="./ayrmetin.php?idno=24025"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=24027"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has010&bsm=has010b152"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has010&bsm=has010o198"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>