﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 903<br>Hüküm no: 1230<br>Orijinal metin no: [133b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Azire bt. Allahverdi’nin ölen babasının mirasındaki hissesini zabt ettiği iddiasıyla annesi Vartane bt. Turac aleyhine açtığı davada haksız olduğu</b><br><br>Mahmiye-i İstanbul’da Cerrâhbaşı İshak Bey mahallesi sükkânından olup on seneden berî meflûc ve muk‘ad iken bundan akdem hâlik olan Allahverdi v. Toma nâm zimmînin verâseti, zevce-i metrûkesi Vartane bt. Turac nâm Ermeniye’ye ve sulbî kebîr oğlu David’e ve sulbiye kebîre kızları Azire ve Avavgide nâm Ermenilere münhasıra olduğu şer‘an mütehakkik oldukdan sonra mezkûre Azire mahfil-i kazâda, zikri âtî menzile vâzı‘atü’l-yed olan mezkûre Vartane muvâcehesinde üzerine takrîr-i da‘vâ edip mahalle-i mezbûrede vâki‘ bir tarafı Rıdvan Halîfe veresesi mülklerine ve bir tarafı Semerci Yani mülküne ve bir tarafı İshak v. Ravce mülküne ve bir tarafı tarîk-i âma müntehî tûlen ve arzen bi hesâb-ı terbî‘î üç yüz zirâ‘ mülk arsa üzerine mebnî fevkānî iki tahtânî üç odaları ve kenîfi ve havluyu müştemil mülk menzil babam mezbûrun ile’l-helâk mülkü olup ba‘de helâkihî bi hasebi’l-irsi’ş-şer‘î otuz iki sehim i‘tibâr olunup dört sehimi mezbûre Vartane ve on dört sehimi mezbûr David’e ve yedi sehimi mezkûre Avavgide’ye ve yedi sehimi bana isâbet etmişken mezkûre Vartane mecmû‘-ı menzil-i mezkûra bi gayri hakkın vaz‘-ı yed edip irsen isâbet eden yedi sehim hisse-i şer‘iyyemi bana teslîm etmez, suâl olunup kasr-ı yed ve bana teslîme mezkûr Vartane’ye tenbîh olunmak matlûbumdur dedikde gıbbe’s-suâl mezkûre Vartane cevâbında zikr olunan menzilin mecmû‘-ı ebniyesi benim mülk ve hakkım olup arsası hâlik-i mezbûr Allahverdi’nin hayâtında mülkü iken târih-i kitâb senesi Cemâziyelevvelisi’nin evâsıtında bana üç yüz guruş semen-i makbûza bâtten bey‘ ve teslîm ben dahi iştirâ ve kabûl ve kabz edip hattâ ebniye-i meşrûha benim mülk ve hakkım olduğunu alâ re’si’l-işhâd ikrâr ve işhâd, ben dahi tasdîk edip ol vechile menzil-i mahdûd-ı mezkûrun mecmû‘u mülk-ı mahzım olduğuna binâ’en vaz‘-ı yed ederim deyû def‘le mukābele edicek gıbbe’l-istintâk ve’l-inkâr mezkûre Vartane’den def‘-i mezbûrunu mübeyyine beyyine taleb olundukda udûl-i müslimînden olup mahalle-i mezbûre imâmı Mehmed Efendi b. Mustafa ve müezzini Abdurrahman Halîfe b. Mehmed ve el-Hâc Veli b. Mustafa ve Dilaver b. Abdullah nâm kimesneler li ecli’ş-şehâde meclis-i şer‘a hâzırûn olup isre’l-istişhâd fi’l-vâki‘ on seneden berî meflûc ve muk‘ad olan mezkûr Allahverdi hayâtında menzil-i mahdûd-ı mezkûrun cemî‘ ebniyesi zevcem Vartane’nin mülk-ı mahz-ı sahîhidir, vechen mine’l-vücûh ve sebebin mine’l-esbâb benim hak ve alâkam yoktur deyû huzûrumuzda ikrâr ve bizi işhâd edip mezkûre Vartane tasdîk eyledikden sonra mezkûr Allahverdi silk-i mülkünde münselik olan menzil-i mahdûd-ı mezkûrun bi hesâb-ı mezbûr üç yüz zirâ‘ arsasını huzûrumuzda zevcesi mezkûre Vartane[’ye] üç yüz guruş semen-i makbûza bâtten bey‘ ve teslîm ol dahi iştirâ ve kabûl ve kabz eyledi, ol vechile mecmû‘-ı mahdûd-ı mezkûr mesfûre Vartane’nin mülk-i mahz-ı sahîhi olduğuna şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince ba‘de’l-hükm mâ vaka‘a bi’t-taleb ketb olundu. Fi’l-yevmi’s-sâbi‘ min Cemâziyelâhir li sene 1074.<br><br><br>Şuhûdü’l-hâl: Mehmed Çavuş b. Abdullah, Abdurrahman Beşe b. Bâli, Nasûh Beşe b. Yusuf, Hızır b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27238"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27240"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b903"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o0984"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>