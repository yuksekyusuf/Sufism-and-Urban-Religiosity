﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 172<br>Hüküm no: 180<br>Orijinal metin no: [29a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yakub b. İsa’nın menzilini Yusuf Bey b. Abdullah’a satması</b><br><br>Mahmiye-i İstanbul’da Kefeli mahallesinde sâkin Yakub [b.] İsâ nâm kimesne meclis-i şer‘-i şerîf-i enverde, işbu bâ‘isü’l-kitâb Yusuf Bey b. Abdullah mahzarında ikrâr ve takrîr-i kelâm edip, arsası merhûme Emine Hâtun’un mahalle-i mezbûrede vâki‘ mescid-i şerîfinin ebniyesine meşrûta vakfı olup ebniyesi mülküm olan mahalle-i mezbûrede vâki‘ bir tarafdan Sâliha Hâtun mülkü ve bir tarafdan Hatice Hâtun tarafında olan vakıf menzil ve iki tarafdan tarîk-i âm ile mahdûd iki bâb fevkānî oda ve bir bâb tahtânî oda ve bi’r-i mâ ve kenîf ve zât-ı eşcâr-ı müsmireyi müştemil menzilin ebniye-i memlûkesin, mezbûr Yusuf bana tarafeynden îcâb ve kabûlü hâvî bey‘-i kat‘î ile seksen guruşa bey‘ ve teslîm ve arsasını dahi mütevellîsi olan el-Hâc Mehmed’in izin ve ma‘rifetiyle meccânen ferâğ ve tefvîz, ol dahi ber vech-i muharrer iştirâ ve tesellüm ve tefevvüz ve kabûl eylediğinden sonra semeni olan meblağ-ı mezbûr seksen guruşu mezbûr Yusuf Bey’den ahz u kabz eyledim. Ba‘de’l-yevm menzil-i mezbûrun ebniyesi mezkûr Yusuf Bey’in mülk-i müşterâsı ve arsası hakk-ı müfevvazı olmuşdur. Keyfe mâ yeşâ ve yahtâr mutasarrıf olsun dedikde, gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’s-sâlis min şehri Cumâdelâhire sene 1102.<br><br><br>Şuhûdü’l-hâl: Ahmed Efendi b. Mehmed el-imâm, Mehmed Çelebi b. Musa el-kayyum, Mahmud Çelebi b. Hasan, el-Hâc Mehmed b. Hasan, Ali Çelebi b. Bâli, Mahmud b. Ali, Çavuş b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=3920"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3922"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b172"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o509"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>