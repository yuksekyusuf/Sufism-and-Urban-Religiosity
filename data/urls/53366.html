﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 531 Numaralı Sicil (H. 1204-1207 / M. 1790-1793)<br>cilt: 81,&nbsp;sayfa: 301<br>Hüküm no: 341<br>Orijinal metin no: [30a-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Maroke v. Avadik’in, bağının bir bölümünü zapt ettiği iddiasıyla Hacı Ahmed Ağa b. Mustafa’ya açtığı davadan vazgeçtiği</b><br><br>Ma‘rûz<br><br>Sâdır olan fermân-ı âlîlerine imtisâlen kıbel-i şer‘-i şerîfden meb‘ûs Mustafa Efendi dâ‘îleri ve Hâssa mi‘mârı hulefâsından Mehmed Ârif ve es-Seyyid Osman ile medîne-i Üsküdar hâricinde Akyapı nâm mahâlde vâki‘ zikri âtî münâza‘un-fîh olan bağ arsasına varıp mazbûtü’l-esâmî Müslimîn huzûrlarında akd-i meclis-i şer‘-i şerîf ettikde arzuhâl eden Maroke v. Avadik nâm zimmî meclis-i ma‘kūd-ı mezkûrda arzuhâlde ismi mezkûr el-Hâc Ahmed Ağa b. Mustafa mahzarında işbu derûnunda akd-i meclis-i şer‘ olunan etrâf-ı erba‘ası Mehmed Efendi bağı ve Gürcü Yusuf bağı ve Paşa tarlası ve tarafeyni tarîk-ı âm ile mahdûd bir kıt‘a kürûmu mülk bağ hâzır bi’l-meclis Abdullah Ağa b. Halil’in mukaddemâ yedinde mülkü iken târih-i i‘lâmdan yirmi iki ay mukaddem mezbûr Mehmed bağı ve tarîk-ı âm taraflarından bağ-ı mezkûr derûnunda atik hendeğe varınca sekiz dönüm mahâllini ifrâz ve mezbûr el-Hâc Ahmed Ağa’ya semen-i ma‘lûma ve bâ-hüccet-i şer‘iye bey‘ edip ve bağ-ı mezkûrun mâ‘adâ mahâllini dahi üç ay mukaddem semen-i ma‘lûma ve bâ-hüccet-i şer‘iye bana bey‘ ve temlik edip lâkin mezbûr el-Hâc Ahmed Ağa zikr olunan atik hendek ittisâlinde benim iştirâ eylediği bağ-ı mezkûr arsasından mi‘mârân-ı mezbûrânın terbî‘i ile iki bin dört yüz otuz altı zirâ‘ mahâllini gasb ve müceddeden hendek hafr ve bi-gayrı hakkın vaz‘-ı yed etmekle kasr-ı yedine tenbîh olunmak matlûbumdur deyü da‘vâ ve mezbûr el-Hâc Ahmed Ağa cevâbında bağ-ı mezkûru hîn-i iştirâda alâmât-ı fâsıla ta‘yîn olunmayıp ancak sekiz dönüm mahâllini iştirâ ve zikr olunan iki bin dört yüz otuz altı zirâ‘ mahâlli benim mülk-i müşterâm olan sekiz dönüm mahal dâhilinde olmağla bi-hakkın vaz‘-ı yed ederim deyü def‘-i şer‘î birle beynlerinde ba‘de vukū‘ı’l-münâza‘a bâ-tavassut-ı muslihîn müdde‘î-i merkūm Maroke zimmî eylediği da‘vâsından fâriğ ve müdde‘âsı olan bağ arsasına ve bi’l-cümle husûs-ı mezkûra müte‘allika âmme-i de‘âvîden mezbûr el-Hâc Ahmed Ağa’nın zimmetini ibrâ ve ıskāt edip ol dahi ibrâsını kabûl ve fîmâ-ba‘d müceddeden hafr olunan hendek beynlerinde alâmât-ı fâsıla olup herbiri âharın hisse-i müfre[ze]sine müdâhale etmemek üzere mu‘âhede birle kat‘-ı münâza‘a eyledikleri ba‘de’l-inhâ mübâşiri çavuş kulları iltimâsıyla huzûr-ı âlîlerine i‘lâm olundu.<br><br>Fî 29 min-M sene 1205</p>          <br><a title="Önceki sayfa" style="text-decoration:none" href="./ayrmetin.php?idno=53365"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=53367"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk531&bsm=usk531b301"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk531&bsm=usk531o1069"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>