﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 218<br>Hüküm no: 174<br>Orijinal metin no: [25b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Ağa’nın tasarrufunda olan Yakup Ağa Vakfı’na ait arsa üzerine kendi malıyla yaptırdığı yeni binaların varisi olan kardeşi Ahmed’e intikal ettiği</b><br><br>Vilâyet-i Anadolu’da vâki‘ Avlak kazâsına tâbi‘ Ovacık nâm karyeden olup bundan akdem mahmiye-i İstanbul’da Silivrikapısı kurbünde vâki‘ İbrahim Paşa mahallesi sükkânından iken vefât eden Mustafa Ağa b. el-Hâc Hayreddin nâm bostanînin verâseti li-ebeveyn karındaşları Ahmed ve Mehmed nâm kimesnelere münhasıra olup ba‘dehû merkūm Mehmed dahi vefât edip verâseti ancak li-ebeveyn karındaşı mezkûr Ahmed’e münhasıra olduğu kazâ-i Avlak kādısı olan Mevlânâ es-Seyyid Mustafa Efendi b. es-Seyyid Hüseyin kıbelinden vârid olan nakl-i şer‘î ile isbât oldukdan sonra merkūm Ahmed meclis-i şer‘-i hatîr-i lâzimü’t-tevkīrde mahmiye-i mezbûrede vâki‘ merhûm Ya‘kub Ağa Vakfı’na bi’l-fi‘il mütevellî olup zikri âtî vakıf odalara bi’t-tevliye vâzı‘u’l-yed olan Abdülkerim Bey b. Ali nâm bevvâb-ı sultânî mahzarında üzerine takrîr-i da‘vâ edip vakf-ı mezbûr akārâtından olup mahmiye-i mezbûrede Sarıdemirci mahallesinde vâki‘ bir tarafdan Hoca Ali Vakfı’na ve bir tarafdan Kepenekçi Sinan Vakfı’na ve iki tarafdan tarîk-ı âmma müntehî olan Yahudihâne ta‘bîr olunur altı bâb fevkānî oda ile bir mikdâr arsa-i hâliye ma‘rifet-i mütevellî-i vakf-ı mezbûr ile icâre-i mu‘accele-i ma‘lûme ve yevmî dörder akçe icâre-i müeccele ile karındaşım ve mûrisim müteveffâ-yı mezbûr Mustafa Ağa’nın taht-ı tasarrufunda hakk-ı müveffezi iken karındaşım merkūm Mustafa Ağa zikrolunan arsa-i hâliye üzerine izn-i mütevellîsiz mâlı ile nefsi’çün iki bâb fevkānî oda ile bir attâr dükkânını müceddeden binâ ettiğinden mâ‘adâ altı bâb odanın binâ-yı kadîmî üzerine kezâlik altı bâb oda binâ ve ihdâs edip fevt oldukda verâseti benim ile âhar karındaşı mezkûr Mehmed’e münhasıra olmağla ebniye-i meşrûhanın nısfı bana ve nısf-ı âharı mezbûr Mehmed’e irsle intikāl edip mezbûr Mehmed dahi vefât edip verâseti ancak bana münhasıra olmağla ebniye-i meşrûhasından nısf hissesi dahi irsle bana intikāl edip cemî‘ ebniye-i meşrûha benim mülk-i mevrûsum ve hakk-ı sırfım iken mezbûr Abdülkerim Bey karındaşım merkūm Mustafa Ağa bilâ-veled vefât edip zikrolunan odaların ebniye-i kadîmesi intikāl-i âdî ile vakfa intikāl etmekle ebniye-i cedîde-i meşrûhayı dahi vakfa intikāl eder zu‘mu ile bi-gayrı hakkın zabt eylemişdir suâl olunup ebniye-i cedîde-i meşrûhadan kasr-ı yed edip kal‘ı vakfa zarar vermez ise kal‘ ve bana teslîm eylemesi matlûbumdur dedikde gıbbe’s-suâl mezbûr Abdülkerim Bey cevâbında fi’l-hakīka mütevellîsi olduğum vakfın akārâtından olup mahmiye-i mezbûrede mezkûr Sarıdemirci mahallesinde vâki‘ hudûd-ı mezkûre ile mahdûde olup Yahudihâne ta‘bîr olunan altı bâb oda ile bir mikdâr arsa-i hâliye ma‘rifet-i mütevellî-i vakf-ı mezbûr ile icâre-i mu‘accele-i ma‘lûme ve beher yevm dörder akçe icâre-i müeccele ile merkūm Mustafa Ağa’nın taht-ı yedinde ve tasarrufunda iken mezbûr Mustafa Ağa zikrolunan arsa-i hâliye üzerine iki bâb fevkānî oda ile bir attâr dükkânı binâ edip ve altı bâb odanın dahi binâ-i kadîmî üzerine kezâlik altı bâb fevkānî odaları mâlı ile binâya şürû‘ etdikde merkūm Mustafa Ağa ebniye-i meşrûhayı vakfa teberru‘ ve teslîmini işhâdet bilâ-veled fevt oldukda zikrolunan odaların ebniye-i kadîmesi ve ebniye-i cedîdesi bi’l-külliyye intikāl-i âdî ile vakfa intikāl etmekle tevliyetim hasebiyle vakıf için zabt eyledim bu vech ile müdde‘î-i merkūm Ahmed da‘vâ-yı meşrûhasında mubtildir deyu da‘vâ-yı def‘le mukābile edicek gıbbe’l-istintâk merkūm Ahmed karındaşı müteveffâ-yı mezbûr Mustafa Ağa’nın ebniye-i meşrûhayı teberru‘unu bi’l-külliyye inkâr edicek mütevellî-i merkūm Abdülkerim Bey’den def‘-i meşrûhunu mübeyyine beyyine taleb olundukda ityân-ı beyyineden izhâr-ı acz edip müdde‘î-i merkūm Ahmed’e karındaşı ve mûrisi müteveffâ-yı mezbûr Mustafa Ağa ebniye-i cedîde-i meşrûhayı ba‘de’l-binâ vakfa teberru‘unu adem-i ilmine yemîn teklîf olundukda ol dahi hasbe’l-mes’ûl yemîn billâhi’l-aliyyi’l-a‘lâ edicek vâki‘-i hâl hıfzan li’l-mekāl bi’t-taleb ketb olundu.<br><br>Fi’l-yevmi’r-râbi‘ min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Mehmed Ağa b. Osman, Mustafa Bey b. Müstedam, Şa‘ban b. Satılmış, Ahmed Beşe b. Derviş b. ( ) el-bostânî, Osman b. Haydar Hayreddin, Osman Beşe çukadâr ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40452"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40454"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o887"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>