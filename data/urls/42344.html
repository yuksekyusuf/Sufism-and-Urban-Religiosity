﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 218<br>Hüküm no: 238<br>Orijinal metin no: [43b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şıkk-ı Evvel Defterdarı vekili Başbakikulu Selim Ağa’nın, vefat eden Cizyedar Mustafa Ağa’yla ilgili alacak davasının reddi</b><br><br>Bâ-hatem-i hazret-i efendi,<br><br>Ma‘rûz,<br><br>Husûs-ı âti’l-beyânın mahâllinde istimâ‘ ve tahrîri için savb-ı şer‘-i enverden mürsel müderrisîn-i kirâmdan mîrî kâtibi es-Seyyid İbrahim Efendi mahmiye-i İstanbul’da Şıkk-ı evvel Defterdârı olanlara mahsûs sarayda Başbâkīkulu Ağa’nın odasına varıp huzûr-ı Müslimînde akd-i meclis-i şer‘-i nebevî etdikde bundan akdem vefât eden cizyedâr-ı sâbık Mustafa Ağa b. İsmail’in cânib-i mîrîye düyûn-ı kesîresi olduğuna binâen bi’l-cümle emvâl ve eşyâ ve zimem-i nâsda olan hukūku ahz ü tahsîl ve cânib-i mîrîden ahz u kabz olunmak [için] fermân-ı âlî sâdır olmağla hâlâ Devlet-i aliyye’[de] bi’l-fi‘il defterdâr-ı şıkk-ı evvel sa‘âdetlü Halimi Mustafa Efendi hazretleri taraflarından zikri âtî husûsda vekîl-i müsecceli [44a] Başbâkīkulu Selim Ağa b. Kenan meclis-i ma‘kūd-ı mezkûrda sâhib-i arzuhâl el-Hâc Hüseyin Ağa b. Osman mahzarında müteveffâ-yı mezbûr Mustafa Ağa’nın senin zimmetinde cihet-i karz-ı şer‘den bâ-temessük on bin beş yüz guruş hakkı olup meblağ-ı merkūmun üç bin guruşunu hâl-i hayatında ahz u kabz, bâkīsi olan yedi bin beş yüz guruş zimmetinde bâkī kalmağla bi’l-vekâle taleb ederim deyü da‘vâ ve merkūm el-Hâc Hüseyin meblağ-ı mecmû‘-ı mezkûr on bin beş yüz guruşu ber-minvâl-i muharrer mukaddemâ zimmetinde deyni olduğunu ikrâr, lâkin meblağ-ı mezkûrun dört bin yüz seksen altı guruşunu müteveffâ-yı mezbûra hâl-i hayatında Hacı Hüseyin yediyle ve iki bin beş yüz guruşunu Abdi Ağa yediyle ve bin beş yüz yirmi guruşunu Hüseyin Sipâhî yediyle ve iki bin iki yüz dört guruşunu Rüstem Yazıcı yediyle îsâl ve teslîm eyledim. Meblağ-ı mezbûr on bin beşyüz guruşdan zimmetim berî olmuşdur deyü def‘ etdikde gıbbe’l-istintâk ve’l-inkâr def‘-i mezkûrunu lede’t-tezkiye adâletleri zâhir olan Mehmed Ağa b. İsmail ve Mehmed b. Ahmed ve İmam Mustafa Efendi b. Hüseyin ve Mehmed b. Hüseyin nâm kimesneler şehâdetleriyle vech-i şer‘î üzere sâbit etmeğin mûcebiyle müvekkil-i müşârün-ileyh Mustafa Efendi hazretlerini ve vekîl-i mûmâ-ileyh Selim Ağa’yı merkūm Hacı Hüseyin ile husûs-ı mezkûre müte‘allika mu‘ârazadan men‘ eylediğini mûmâ-ileyh İbrahim Efendi mahâllinde tahrîr ba‘dehu ümenâ-i şer‘le meclis-i şer‘a gelip alâ-vukū‘ihî inhâ ve takrîr eylediği huzûr-ı âlîlerine i‘lâm olundu.<br><br>Fî 17 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42343"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42345"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o572"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>