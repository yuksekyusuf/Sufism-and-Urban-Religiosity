﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 481<br>Hüküm no: 589<br>Orijinal metin no: [91b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacda iken ölen Mehmed Ağa’nın diğer vârislerinin paylarının da ödendiği</b><br><br>Medîne-i Hazret-i Ebâ Eyyûb-i Ensârî -radiye anhu Rabbühü’l-Bârî- mahallâtından Çavuş Kasım mahalle[si] sükkânından olup bundan akdem tarîk-i hacc-ı şerîfde vefât eden Mehmed Ağa b. Ömer’in li ebeveyn ammi oğlu olup kendiden sonra fevt olan Ebûbekir b. ( ) nâm mütevveffânın sulbî kebîr oğulları Mehmed ve Dost ve Hüseyin ile sulbiye kebîre kızı Hâfize’nin taraflarından müteveffâ-yı evvel mezbûr Mehmed Ağa’nın terekesinden ber mûceb-i defter-i kassâm kendilere isâbet eden haklarını taleb ve da‘vâ ve ahz ve kabz ve îsâle ve lede’l-hükkâmi’l-kirâm mürâfa‘a ve muhâsamaya vekîlleri olup hasm-ı câhid-i şer‘î mahzarında Ömer Çelebi b. Mehmed ve Mustafa Beşe b. Mehmed şehâdetleriyle şer‘an vekâleti sâbite olan mezbûr Hüseyin vekâleten ve asâleten meclis-i şer‘-i hatîr-i lâzımü’t-tevkīrde müteveffâ-yı mezbûr Mehmed Ağa’nın muhallefâtına vâzı‘an el-yed olup kendi tarafından asîl ve müteveffâ-yı mezbûr Mehmed Ağa’nın zevce-i metrûkesi Âişe bt. Abdullah nâm hâtun tarafından ikrâr-ı âti’z-zikri tasdîke vekîl olup ber nehc-i şer‘î vekâleti sâbite olan işbu râfi‘ü’l-kitâb Hüseyin Ağa b. Ramazan mahzarında asâleten ve vekâleten ikrâr-ı tâm ve takrîr-i kelâm edip mûrisimiz müteveffâ-yı evvel mezbûr Mehmed Ağa’nın nukūd ve arûz ve menkūlât ve sâir kalîl ve kesîr ism-i mâl ıtlâk olunur terekesinden mûrisimiz müteveffâ-yı sânî babamızın hisse-i irsiyyesine ber mûceb-i defter-i kassâm isâbet eden sekiz bin yüz yirmi sekiz akçe hakkımızı müteveffâ-yı mezbûr Mehmed Ağa’nın muhallefâtına vâzı‘an el-yed olan mezbûrân Hüseyin Ağa ve Âişe Hâtun yedlerinden asâlet ve vekâletim hasebiyle bi’t-tamâm ve’l-kemâl ahz ve kabz eyledim ba‘de’l-yevm müteveffâ-yı mezbûr Mehmed Ağa’nın terekesinden bir akçe ve bir habbe hakkımız kalmadı babamız mütevveffâ-yı mezbûrun hisse-i irsiyyesine müte‘allika âmme-i da‘vâdan merkūmân Hüseyin Ağa ve Âişe Hâtun’un zimmetlerini ibrâ-i âmm-ı kātı‘ü’n-nizâ‘la ibrâ ve iskāt eyledim dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’l-hâdî ve’l-ışrîn min Şa‘bâni’l-mu‘azzam li sene [10]91.<br><br><br>Şuhûdü’l-hâl: es-Sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=15970"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15972"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b481"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o643"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>