﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 103<br>Hüküm no: 39<br>Orijinal metin no: [13b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’daki Kapan tacirlerinin, Eflak, Boğdan ve Tuna kıyılarından tedarik ettikleri zahire, yağ gibi maddeleri başka yerlere götürmeyip doğruca İstanbul’a getireceklerine dair taahhütte bulundukları</b><br><br>Yağ Kapanı tüccârlarına dâir ilmühaberdir.<br><br><<Sekene-i Dârü’s-saltana’nın>><br><br>Sekene-i Dârü’s-sa‘âdeti’l-aliyye’nin havâic-i zarûriyesinden olan ecnâs-i revgan ve sâir zehâirin sevâhil-i Tuna ve memleket-i Eflak ve Boğdan’dan celbi zımnında tüccârdan mu‘teber adamlar intihâb ve yedlerine evâmir-i aliyye i‘tâ olunarak celb olunan zehâir kapanlara tahsîs olunmak nizâmının fi’l-asl taht-ı râbıtaya idhâli zikrolunan tüccârın mübâya‘a eyledikleri zehâir-i mezkûreyi vakt ü zamanıyla Âsitâne-i sa‘âdete celbine ve fiyât-ı maktû‘asıyla ibâdullâha bey‘ ile zarûretden vâreste olmaları irâdesine mebnî olmağla tüccâr-ı merkūm muktezâ-yı ticâret ve me’mûriyetleri üzere o makūle zehâiri mahâll-i merkūmeden aldıkları gibi bir dirhem ve bir habbesinin itlâfından ve sâir mahallere bey‘inden kemâl mertebe tevakkī ederek doğru Dersa‘âdet’e getirip kapanlara vaz‘ ve bey‘ ve muhâfaza etmek vazîfe-i hâllerinden iken bir müddetden beri içlerinden ba‘zı tama‘kâr ve mel‘aneti mürtekib habâset-şi‘ârlar zuhûruyla mübâya‘a eyledikleri revgan ve asel ve sâir zehâirden hilâf-ı nizâm ve mugāyir-i rızâ taşralarda gālî bahâ ile füruht ve bir mikdârını dahi mutlaka ziyâdeye bey‘ için müste’men tâifesiyle şirket etmek ve getirdikleri zehâiri müste’men ismine kayd ile diledikleri bahâya satmak misillü kâr-ı mekrûha cesâret edip bu keyfiyet ibâdullâhın dûçâr-ı ıztırâb ve meşakkat olmalarını müstelzim ve bu husûsda mel‘anet fermânlu kapan tüccârından olmak mülâbesesiyle o makūlelerden bu kâr-ı mekrûha mütecâsir olanların lede’t-taharrî zâhire [14a] ihrâc <<olunarak>> olundukda bilâ-emân tertîb-i cezâlarına irâde-i aliyye müte‘allik olduğunu Âsitâne Bal Kapanı ve Galata Yağ Kapanı tüccârlarına ve sâir lâzım gelenlere ifâde ve tefhîm olunmak bâbında bâlâsı musahhah beyâz üzerine şeref-yâfte-i sudûr olan fermân-ı cihân-mutâ‘larına imtisâlen derhâl Kapan tüccârlarını huzûr-ı şer‘a ihzâr ve fermân-ı âlî muvâcehelerinde kırâet ve mazmûn-ı itâ‘at-makrûnu gûş-ı hûşlarına ilkā ve tefhîm olundukda cümlesi ser ber-zemîn merâsim-i itâ‘ati yerine getirip müsta‘înen billâhi te‘âlâ işbu sene-i mübârekede Dersa‘âdet’e gerek revgan-ı sâde ve asel ve gerek don ve çerviş ve sâir zehâiri sekene-i Dârü’s-sa‘âde’nin muzâyakadan vâreste olacak derecelerde mübâya‘a ve şerîklerine şimdiden külliyetlü sermâye irsâliyle vakt ü zamanıyla celbde teşmîr-i sâk edip ve mübâya‘a eyledikleri yağ ve asel ve zehâir-i sâireyi mücerred narh-ı cârîsinden ziyâdeye bey‘ için hilâf-ı nizâm tâife-i müste’menân ile şirket etmemek veyâhûd gālî bahâ ile Âsitâne’den hâric mahâlde satmayıp bir dirhem ve bir habbesi itlâf olunmayarak cümlesini Dersa‘âdet’e getirmek üzere bi-ecmâ‘ihim ta‘ahhüd etmeleriyle ba‘d-ezîn içlerinden hilâf-ı ta‘ahhüd hareket ederi, vürûd eden irsâliyelere tatbîk ve âhar cihetle tahkīk olunur ise o makūleleri tertîb-i cezâ ile mücâzât olmasına cümlesi râzılar olup vech-i meşrûh üzere sûret-i ta‘ahhüdlerini müş‘ir yedlerinden memhûr mahzar-gûne ta‘ahhüd kâğıdları ahz olunup istihkâmen Dîvân-ı Hümâyûn’a kayd ve hıfz için takdîm olunduğunu bi’l-fi‘il İstanbul Kādısı fazîletlü sa‘âdetlü İbrahim Selim Efendi hazretleri i‘lâm etmekle işbu ta‘ahhüd i‘lâmı ve memhûr senedât Dîvân-ı Hümâyûn Kalemi’ne kayd ve İstanbul Mahkemesi sicilline ve Gümrük tarafına ilmühaberleri i‘tâ olunmak üzere sâdır olan fermân-ı âlî Kalem-i mezbûrda hıfz ve mûcebince kaydolunup Gümrük tarafına ilmühaberi i‘tâ olunmağla İstanbul Mahkemesi sicilline dahi işbu ilmühaber kāimesi verildi.<br><br>Fî 24 S sene [1]218</p>          <br><a title="Önceki sayfa" style="text-decoration:none" href="./ayrmetin.php?idno=32035"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32037"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b103"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o704"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>