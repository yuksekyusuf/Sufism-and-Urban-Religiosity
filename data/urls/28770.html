﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 461<br>Hüküm no: 354<br>Orijinal metin no: [110b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Önceden Habeş valisi olan Ayazmalı Ahmed Paşa b. Abdullah b. Abdurrahman’ın varisleri ile onun yerine Habeş valisi olan Mehmed Paşa b. Abdullah arasındaki alacak davasında sulh oldukları</b><br><br>Mahmiye-i İstanbul’da Elvanzâde mahallesi ahâlîsinden olup bin yüz üç senesinde Habeş vâlîsi iken bundan akdem vefât eden merhûm Ayazmalı Ahmed Paşa b. Abdullah b. Abdurrahman’ın verâseti zevce-i metrûkesi Hanife Hatun bt. Abdullah Ağa nâm hatun ile sulbî sagīr oğlu Ali Bey ve sulbiye sagīre kızları Hatice Hanım ve Havva Hanım’a munhasıra olup kable’l-kısmet mezbûr[e] Hatice Hanım dahi fevt olup verâseti vâlidesi mezbûr[e] Hanife Hatun ile li-ebeveyn er karındaşı mezbûr Ali Bey’e münhasıra olduğu şer‘an zâhir ve müte‘ayyin oldukdan sonra kendi tarafından asıl ve mezbûr Ali Bey’in vâlidesi ve tesviye-i umûruna kıbel-i şer‘den mansûbe vasîsi olan mezbûre Hanife Hatun ile merkūme Havva Hanım’ın vâlidesi ve kezâlik tesviye-i umûruna kıbel-i şer‘den mansûbe vasîsi olan merhûm-i mezbûrun mu‘tekası Ayşe Hatun bt. Abdullah taraflarından husûs-ı âti’z-zikre vekîl olduğum zât-ı mezbûretâna ma‘rifet-i şer‘iye ile ârifân mezbûre Ayşe Hatun’un zevci Osman Ağa b. Abdullah ve sagīrân-ı mezbûrânın ceddeleri Abdullah Ağa b. Ali ve Koca Mustafapaşa imâmı Nurullah Efendi b. Abdünnebi Efendi ve Şehrî Hüseyin Çavuş b. Ahmed şehâdetleriyle hasm-ı şer‘î-i câhid mahzarında şer‘an sâbit ve sübût-ı vekâletine hükm-i şer‘î lâhık olan Hasan Efendi b. Mehmed meclis-i şer‘de merhûm-i mezbûrun yerine Habeş vâlîsi olan umdetü’l-ümerâ’i’l-kirâm Mehmed Paşa b. Abdullah mahzarında bi’l-vekâle üzerine da‘vâ ve takrîr-i kelâm edip merkūm-ı mezbûr Ayazmalı Ahmed Paşa târih-i mezbûrda Habeş vâlîsi iken fevt olup yerine işbu mûmâ-ileyh Mehmed Paşa Habeş vâlîsi oldukda merkūm-ı mezbûrun vasîyy-i muhtârları olan Yeğen Ahmed b. Abdullah yedinde bi’l-vesâye mazbûta ve mahfûza olan terekesinden diyâr-ı mezkûrda râyic olan beş bin guruş olmak üzere yirmi bin zeheb ta‘bîr olunur meblağı, herbiri yüzer guruş kıymetli yedi re’s Habeşü’l-asl mihter? abd-i memlûküne ve her küpü yüz ellişer vakıyye olup ellişer kıymetli olan altmış küp sâde yağına bi-gayr-ı hakkın ahz ve kabz ve kendi mesârifine sarfla istihlâk edip ol vechile verese-i mezbûrûnun mûmâ-ileyh Mehmed Paşa zimmetinde sekiz bin yedi yüz guruş hakları müctemi‘ olmuşdur deyü meblağ-ı mezbûr sekiz bin yedi yüz guruşa hâkim-i muvakki‘-i sadr-ı kitâb-ı tûbâ-lehû ve hüsnü-meâb hazretleri huzûrunda mûmâ-ileyh Mehmed Paşa’dan taleb ve da‘vâ eyledikde ol dahi cevâbında bin yüz dört senesinde vasîyy-i mezkûr Yeğen Ahmed Bey tarafından merhûm mûmâ-ileyhin mütesellimi Habeşî Mustafa Ağa b. Abdullah zikrolunan yirmi bin zeheb ve gulâmları ve revgan-ı sâdeyi benden taleb ve da‘vâ ve ahz u kabza vekîl olduğu ol târihde Mekke-i mükerreme kadısı olan umdetü’l-mevâliyi’l-izâm zübdetü’l-fudelâi’l-fihâm Abdurrahim Efendizâde Yahya Efendi b. el-merhûm Mehmed Efendi huzûrunda da‘vâ ve müdde‘âsına udûl-i Müslimînden ve merhûm mûmâ-ileyhin mirâhuru Abdi Ağa b. Abdullah ve vekîl-i harc Receb Bey b. Abdullah şehâdetleriyle benim muvâcehemde şer‘an isbât etmekle mezbûr Habeşî Mustafa Ağa’nın sübût-ı vekâletine hükm-i hâkimü’ş-şer‘î lâhık oldukdan sonra yedimde mülk ve hakkım olup Bender-i Cidde’de Hasekiye-i atîk mahzenlerinde mahfûz olan kezâlik her küpü yüz ellişer vakıyye olup ve kıymet-i şer‘iyesi ellişer guruşdan mecmû‘unun on beş bin yedi yüz guruş kıymet-i şer‘iyesi olan üç yüz on dört küp sâde yağımı meblağ-ı müdde‘â-i mezkûra mahsûb olmak üzere bi’l-vekâle ahz ve kabz edip ol vechile müdde‘ânız olan sekiz bin yedi yüz guruşu istifâ edip benim yedi bin guruş hakkım ziyâde geçmişdir demekle biz dahi inkâr eylediğimizde mûmâ-ileyh Mehmed Paşa dahi müdde‘âsına udûl-i Müslimînden olup mukaddemâ Habeş vâlîsi olan emirü’l-ümerâ’i’l-fihâm Abdülkadir Paşa’nın etbâ‘ından olmağla târih-i mezbûrda diyâr-ı mezkûrda olan Ali Ağa b. Halil ve dîvân efendisi Mahmud Efendi b. Mustafa şehâdetleriyle benim muvâcehemde şer‘an isbât etmekle bî-vech mu‘ârazadan şer‘an men‘ olunduğumdan sonra beynimizde Müslimûn tavassut edip mûmâ-ileyh Mehmed Paşa kendi mâlından verese-i mezbûrûn için müvekkiletân-ı mezbûrtâna hâlâ teberru‘an beş yüz guruş def‘ ve teslîm etmeğin onlar dahi ahz u kabz edip zikrolunan yirmi bin zeheb ve bir re’s habeşî gulâm ve altmış küp revgan-ı sâde ve bi’l-cümle târih-i kitâba gelince sâir hukūka müte‘allik âmme-i da‘vâdan müvekkilelerim mezbûrtân Hanife Hatun ve Ayşe bi’l-vesâye mûmâ-ileyh [111a] Mehmed Paşa’nın zimmetini ibrâ-i âmm-ı kātı‘u’n-nizâ‘la ibrâ ve ıskāt edip mûmâ-ileyh Mehmed Paşa dahi müdde‘âsı olan sâlifü’z-zikr üç yüz on dört küp sâde yağına ve kıymet-i şer‘iyesine ve hâlâ medfû‘u olan beş yüz guruşa müte‘allika-i âmme-i da‘vâdan verese-i mezbûrûnun zimmetlerini ibrâ-i âmm-ı kātı‘u’n-nizâ‘la ibrâ ve ıskāt eyledi min-ba‘d târih-i kitâba gelince birbiriyle vechen mine’l-vücûh da‘vâ ve nizâ‘ımız kalmadı dedikde gıbbe’t-tasdîkı’ş-şer‘î mâ hüve’l-vâki‘ bi’t-taleb ketb olundu.<br><br>Fî gurreti Zilhicceti’ş-şerîfe li-sene [1]107.<br><br>Şuhûdü’l-hâl: Feyzullah Efendi b. Cafer Zakirzâde, es-Seyyid Ahmed Ağa sâkin-i Molla Aşkî, Hüseyin Ağa b. Ahmed el-mübâşir, el-Hâc Ömer b. İbrahim, İbrahim Efendi el-Hamîdî, Süleyman Çelebi b. Mustafa, Abdullah Ağa b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=28769"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28771"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b461"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o805"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>