﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 441<br>Hüküm no: 424<br>Orijinal metin no: [60b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dimitri v. Mihal’in Serope v. Kigork’dan satın aldığı Horhor’daki tütüncü dükkânı gediğini Zindan Kapısı haricinde Çardak denilen mahalle naklettiği</b><br><br>Tütüncü gediği nakli<br><br>Ma‘rûz<br><br>Hâmiş-i arzuhâlde mastûr derkenâr nâtık olduğu üzere İstanbul’da Aksaray kurbünde Horhor’da Acıçeşme’de kâin Ma‘den Kalemi’nde Serkiz dükkânı demekle arîf, mukayyed ve mu‘teber bir bâb tütüncü dükkânı derûnunda mevcûde beyne’l-hıref gedik ta‘bîr olunur âlât-ı lâzıme-i ma‘lûmenin tedâvül-i eyâdî ile mâliki olan Serope v. Kigork nâm zimmî meclis-i şer‘-i münîrde tütüncü esnâfının kethudâsı İbrahim Ağa ve yiğitbaşısı es-Seyyid Abdullah ve esnâfından Şehremînli Mustafa Ağa ile sâir mazbûtü’l-esâmî kimesneler hâzır olduğu hâlde bâ‘isü’l-i‘lâm Dimitri v. Mihal zimmî muvâcehesinde takrîr-i kelâm edip hâlâ ben bâlâda mezkûr tütüncü dükkânı derûnunda mevcûde mu‘teber ve mukayyed gedik âlât-ı lâzıme-i ma‘lûmemi tarafeynden bi’l-îcâb ve’l-kabûl bâtten ve sahîhan bi-safaka-i vâhide yüz yetmiş beş guruş semen-i medfû‘ ve makbûza mersûm Dimitri zimmîye bey‘ ü temlik ve teslîm eylediğimde ol dahi ber-vech-i muharrer iştirâ ve temellük ve tesellüm ve kabûl edip mebî‘-i mezkûrun tağrîr ve gabnine müte‘allika âmme-i de‘âvîden herbirimiz âharın zimmetini kabûlü hâvî ibrâ ve iskāt eyledik ba‘de’l-yevm gedik ta‘bîr olunan âlât-ı lâzıme-i muharrere-i mezkûrede benim aslâ ve kat‘a alâka ve medhalim kalmayıp mersûm Dimitri zimmînin mülk-i müşterâsı olmuşdur deyü ba‘de’l-ikrâr ve’t-tasdîk müşterî-i mersûm Dimitri meclis-i şer‘de takrîr-i kelâm edip gediğini iştirâ eylediğim dükkân-ı mezkûrun mülk sâhibine lüzûmu olmağla gedik-i merkūm âhar dükkâna nakl olunmak şurût-ı mer‘iyeden olduğuna binâen iştirâ eylediğim âlât-ı mezkûreyi İstanbul’da Zindan Kapısı hâricinde Çardak ta‘bîr olunur mahâlde Kolluk tahtında kâin Ayasofya-i kebîr Vakfı müsakkafâtından bi’l-icâreteyn taht-ı tasarrufumda olup kimesnenin gediği olmayan bir bâb dükkâna nakl ve ber-vech-i muharrer Ma‘den Kalemi’ne kayd olunmak murâdımdır dedikde bu misillü tütüncü dükkânı mülk sâhibine lüzûmu oldukda tütüncü gediğinin nakli şurût-ı mer‘iyelerinden olduğunu kethudâ ve yiğitbaşı ve ihtiyârları hâzırûn-ı merkūmûn haber vermeleriyle mârrü’z-zikr Acıçeşme’de olan dükkân ba‘de’l-yevm tütüncü dükkânı olunmak şartıyla gediği zikr olunan Kolluk tahtında kâin mersûm Dimitri zimmînin tasarrufunda olan dükkân-ı mezkûrda mu‘teber olmak üzere dükkân-ı evvelin gedik kaydı ilgā ve mersûm Serkiz zimmî üzerinden ref‘ ü terkīn ve mahâll-i sâniyede müşterî-i mersûm Dimitri zimmî üzerine kayd birle yedine sûret i‘tâ olunmak iktizâ eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî 25 min-Cemâziyelâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31831"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31833"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b441"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o612"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>