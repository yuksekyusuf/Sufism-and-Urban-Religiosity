﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 169<br>Hüküm no: 159<br>Orijinal metin no: [33b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hatice bt. Abdullah ile kızı Züleyha’nın Kigork v. Panos’u vekil ettiklerinin ispat olunması</b><br><br>İsbât-ı Vekâlet Hücceti<br><br>Hudâvendigar sancağında Geyve kazâsına tâbi‘ Kafirsındığı karyesinde sâkineler Hadice bt. Abdullah b. Mustafa ve sulbiye-i kebîre kızı Züleyha bt. Hasan b. Mehmed taraflarından ber-vech-i âtî vekâlet iddi‘â eden işbu hâmilü’r-rakīm Kigork v. Panos zimmî meclis-i şer‘-i hatîr-i lâzımü’t-tevkīrde Abdulfettah Efendi b. İbrahim mahzarında üzerine da‘vâ ve takrîr-i kelâm edip müvekkilelerim mezbûrâtın merkūm Abdulfettah Efendi zimmetinde cihet-i karzdan elli guruş alacak hakları olup meblağ-ı mezbûru merkūmdan ve mahmiye-i İstanbul’da es-Seyyid Halîfe mahallesinde vâki‘ ashâb-ı hayrâtdan İsmihan Hatun Vakfı’ndan olup bir tarafdan Astarcı Hüseyin ve bir tarafdan Esîrî Hasan menzilleri ve bir tarafdan İbiş Bahçesi ve taraf-ı râbi‘i tarîk-i âm ile mahdûd üç oda ve bir sofa ve bir kenîf ve bir matbah ve bir mikdâr bahçeyi müştemil bir bâb menzil ale’l-iştirâk bâ-temessük-i mütevellî tasarruflarında olmağla menzil-i mahdûd-ı mezkûru bâ-ma‘rifet-i mütevellî âhara ferâğa ve kabz-ı bedele ve bedel-i merkūmu kendülere îsâl ve teslîme ve husûs-ı mezkûr mütevakkıf olduğu umûrun küllîsine karye-i mezbûrede şühûd muvâcehelerinde beni vekîl nasb ü ta‘yîn eylediklerinde ben dahi vekâlet-i merkūmeyi kabûl etmemle meblağ-ı mezbûr elli guruşu merkūmdan vekâletim hasebiyle taleb ederim suâl olunsun dedikde, gıbbe’s-suâl merkūm Abdulfettah Efendi dahi cevâbında meblağ-ı mezbûr elli guruş zimmetinde mezbûrât Hadice ve Züleyha hatunlara deyni olduğunu ikrâr, müdde‘î-i mersûmun vekâleti ma‘lûmum değildir deyü inkâr edicek, müdde‘î-i mersûmdan ber-vech-i muharrer vekâlet müdde‘âsına mutâbık beyyine taleb olundukda udûl-i ahrâr-ı ricâl-i Müslimînden ve karye-i mezbûre ahâlisinden Hüseyin Efendi b. İbrahim ve Mehmed Efendi b. Mehmed nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka mezbûrât Hadice ve Züleyha hatunların merkūm Abdulfettah Efendi zimmetinde cihet-i karzdan elli guruş alacak hakları olup meblağ-ı mezbûru merkūmdan ve mahmiye-i İstanbul’da es-Seyyid Halîfe mahallesinde vâki‘ bâ-temessük-i mütevellî ale’l-iştirâk taht-ı tasarruflarında olup ashâb-ı hayrâtdan İsmihan Hatun Vakfı’ndan ma‘lûmü’l-hudûd bir bâb menzillerini dahi bâ-ma‘rifet-i mütevellî âhara ferâğa ve kabz-ı bedele ve makbûzunu kendülere îsâle ve teslîme ve husûs-ı mezkûr mütevakkıf olduğu umûrun küllîsine taraflarından zâtları rü’yetimiz ile ma‘lûmumuz olan mezbûretân Hadice bt. Abdullah b. Mustafa ve Züleyha bt. Hasan b. Mehmed hatunlar bizim muvâcehemizde işbu müdde‘î-i mersûm Kigork zimmîyi vekîl nasb ü ta‘yîn eylediklerinde ol dahi ber-vech-i muharrer vekâlet-i merkūmeyi kabûl eyledi, biz bu husûsda bu vech üzere şâhidleriz şehâdet dahi ederiz deyü her biri müttefikü’l-lafz ve’l-ma‘nâ edâ-yı şehâdet-i şer‘iye ettiklerinde gıbbe ri‘âyeti şerâiti’l-kabûl şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a [bi’t-taleb ketb olundu.]<br><br>Fî 10 R sene [1]242<br><br>Şühûdü’l-hâl: Muhzır Emin Çelebi, Muhzır Ali Çelebi</p>          <br><a title="Önceki sayfa" style="text-decoration:none" href="./ayrmetin.php?idno=38538"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38540"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b169"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o535"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>