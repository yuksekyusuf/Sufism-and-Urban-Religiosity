﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 463<br>Hüküm no: 604<br>Orijinal metin no: [124a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çifte Vakıf Hamam’ın yarısının Mustafa b. Musa’nın varislerine teslim olunması</b><br><br>Bâ-mühr-i efendi,<br><br>Ma‘rûz,<br><br>Medîne-i Hazret-i Ebâ Eyyûb Ensârî -radiye anhu Rabbihi’l-bârî’de- Davud Ağa mahallesinde sâkin iken bundan akdem vefat eden el-Hâc Mustafa b. Musa’nın sulbî kebîr oğulları Hafız Mehmed Emin Efendi ve Halil ve Musa ve Mesud asâleten ve sulbî sagīr oğlu Osman’ın vâlidesi ve tesviye-i umûruna vasîsi olup zâtı ta‘rîf-i şer‘î ile mu‘arrefe olan Emetullah bt. Osman vesâyeten Arz Odası’nda ma‘kūd meclis-i şer‘-i münîrde müteveffâ-yı mezbûrun li-ebeveyn karındaşı olup İstanbul’da Hüseyin Ağa mahallesinde sâkin iken kendiden mukaddem vefât eden el-Hâc Mehmed b. el-mezbûr Musa b. Mehmed’in sulbî sagīr evlâdından hâlâ hayatda olup zikri âtî hamama vaz‘-ı yedleri mütehakkık olan İsmail ve İbrahim ve Emetullah’ın vâlideleri ve tesviye-i emrlerine vasîleri olup kezâlik mu‘arrefeler olan Fâtıma bt. Mehmed ile sulbiye-i kebîre kızı Âişe mahzarlarında Küçük Ayasofya mütevellîsi Halil Ağa b. Mehmed hâzır iken Küçük Ayasofya Vakfı’ndan Hüseyin Ağa mahallesinde vâki‘ bir tarafdan Hâce Hatun menzili ve bir tarafdan Midilli Nâzırı menzili ve bir tarafdan ba‘zan vakf-ı mezbûrdan Şerbetçi dükkânları ve ba‘zan tarîk-i âm ve bir tarafdan yine tarîk-i âm ile mahdûd Çardaklı Hamamı demekle ma‘rûf Çifte Vakıf Hamam ammimiz müteveffâ-yı mezbûr el-Hâc Mehmed’in hayatında bi’l-icâreteyn müstakıllen taht-ı tasarrufunda olmağla ammimiz müteveffâ-yı mezbûr el-Hâc Mehmed sıhhatinde bin yüz elli beş senesi Saferi’nin on beşinci günü hamam-ı mezkûrun nısf-ı şâyi‘ini kendi hüsn-i rızâ ve ihtiyârı ve ma‘rifet-i mütevellî ile karındaşı babamız müteveffâ-yı mezbûr el-Hâc Mustafa’ya kat‘an ferâğ ve tefvîz, ol dahi ba‘de’t-tefevvüz ve’l-kabûl fevt oldukda hamam-ı mezkûrun nısf-ı şâyi‘-i mezkûru bize intikāl-i âdî ile intikāl edip hattâ müteveffâ-yı mezbûr el-Hâc Mehmed’in nısf-ı şâyi‘-i mezkûru ber-minvâl-i meşrûh kat‘an babamız merkūma ferâğını bin yüz yetmiş bir senesi Zilka‘desi’nin on sekizinci günü ol vakitde ve hâlâ şer‘iyyâtî müderrisîn-i kirâmdan Ömer Efendi huzûrunda şâhideyn-i âdileyn şehâdetleriyle mütevellî-i merkūm hâzır iken mezbûretân Fâtıma ve Âişe muvâcehelerinde vech-i şer‘î üzere isbât edip hamam-ı mezkûrun nısf-ı şâyi‘inden kasr-ı yed ve ma‘rifet-i mütevellî ile bize teslîme tenbîh ve yedimize işbu bir kıt‘a i‘lâm-ı şer‘î i‘tâ olunmuş iken mezbûretân Fâtıma ve Âişe nısf-ı şâyi‘-i mezkûrdan kasr-ı yed ve bize teslîmden imtinâ‘ ederler deyü da‘vâ ve mütevellî-i merkūm ferâğ-ı mezkûr kat‘an olmak üzere müdde‘ûn-ı mezbûrûn yedlerine bi’t-tevliye temessük verdiğini ba‘de’l-i‘tirâf vasiyy-i mezbûre Fâtıma ile merkūme Âişe cevâblarında müteveffâ-yı mezbûr el-Hâc Mehmed’in hayatında târîh-i mezkûrda hamam-ı merkūmun nısf-ı şâyi‘ini karındaşı müteveffâ-yı mezbûr el-Hâc Mustafa’ya ma‘rifet-i mütevellî ile ferâğını ve ba‘dehu vech-i muharrer üzere ferâğ-ı mezkûr kat‘an olmak üzere sübût ve hükm-i şer‘î vukū‘unu her biri bi’l-vesâye ve bi’l-asâle ikrâr, lâkin müteveffâ-yı mezbûr el-Hâc Mehmed hamam-ı mezkûrun nısf-ı şâyi‘ini karındaşı mezbûr el-Hâc Mustafa’ya bin guruş deyni mukābelesinde ferâğ eder oldukda her ne zamân deyn-i mezkûrunu kendüye edâ ederse nısf-ı şâyi‘-i mezkûru yine kendüye ferâğ ve reddetmek üzere vefâen fâriğ olmuş idi deyü ferâğ bi’l-vefâ da‘vâsına tasaddî etdiklerinde müdde‘ûn-ı mezbûrûn ferâğ bi’l-vefâ da‘vâlarını münkirler ve müteveffâ-yı mezbûr el-Hâc Mehmed hayatında bin yüz yetmiş evâhirine gelince on altı sene ferâğ bi’l-vefâ da‘vâsını etmeyip bilâ-özr sükût ve terk-i da‘vâ [124b] eylediği mütehakkık olmağla ferâğ bi’l-vefâ da‘vâları mesmû‘a olmadığından mâ‘adâ bin yüz elli altı senesi Muharremi’l-harâmı’n yirminci günü ol vakitde Haremeyn-i muhteremeyn Müfettişi Derviş Mustafa Efendi’nin i‘lâmına mübtenî nezâretde olan selâtîn-i i‘zâm ve vüzerâ-yı kirâm ve sâir sagīr ve kebîr evkāfda ferâğ bi’l-vefâ da‘vâsı men‘ ve mehâkimden bir mahkemede istimâ‘ olunmamak bâbında hatt-ı hümâyûn-ı şevket-makrûn ile mu‘anven sâdır olan bir kıt‘a emr-i âlî mantûkunca ferâğ bi’l-vefâ da‘vâsı memnû‘ olmağın mezbûretân Fâtıma ve Âişe husûs-ı mezkûrda ferâğ bi’l-vefâ da‘vâsıyla bî-vech mu‘ârazadan men‘ olunup hamam-ı mezkûrun nısf-ı şâyi‘inden kasr-ı yed ve bâ-ma‘rifet-i mütevellî müdde‘ûn-ı mezbûrûna teslîm-i lâyıkı ile teslîm etmek üzere vasiyy-i mezbûr Fâtıma ile mezbûre Âişe’den her birine tenbîh olunduğu huzûr-ı âlîlerine i‘lâm olundu. Ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 12 Rebî‘ülevvel sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42709"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42711"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b463"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o492"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>