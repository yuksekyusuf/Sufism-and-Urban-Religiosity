﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 318<br>Hüküm no: 263<br>Orijinal metin no: [51b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Ağa b. Mehmed’in, kahvehane zannıyla kapatılan berber dükkânının açılması için izin talebi</b><br><br>Kahvehâne zannıyla seddolunmuş berber dükkânının küşâdı’çün izni hâvî<br><br>Ma‘rûz<br><br>Sâdır olan fermân-ı âlîlerine imtisâlen zikri âtî husûsun mahâllinde lede’l-mu‘âyene keşf ve tahkīki’çün cânib-i şer‘-i enverden me’zûnen irsâl olunan Kâtib es-Seyyid Ahmed Efendi dâ‘îleri ve hâssa mi‘mârı hulefâsından Derviş Ali ve Ahmed Halîfeler ile İstanbul’da Topkapı kurbünde Bâyezid Ağa mahallesinde tarîk-ı caddede keresteci sırasında bir tarafdan Turşucu Ali ve Tütüncü Kapril zimmî dükânları beynlerinde kâin mesdûd bir bâb berber dükkânına varıp berber esnâfının kethudâsı İbrahim Ağa ve Şeyh[i] el-Hâc Abdi Efendi ve Du‘âcı İsmail Efendi ve Çavuş Mustafa Efendi ve yiğitbaşı Nuri ve köşe ustası Mehmed Emin ile mahalle-i mezbûre imâmı Hâfız Mehmed Ârif Efendi ve ahâlîsinden Mehmed Said Ağa ve Salih Ağa ve Mehmed Emin Ağa ve sâir mazbûtü’l-esâmî kimesneler hazır oldukları [52a] hâlde akd-i meclis-i şer‘-i âlî ettikde zikrolunan iki kepenk bir bâb berber dükkânının bâ-temessük-i mütevellî bi’l-icâreteyn müstakillen mutasarrıfı ve derûnunda mevcûde beyne’l-esnâf gedik ta‘bîr olunur hâmiş-i arzuhâlde mastûr Başmuhâsebe derkenârı nâtık olduğu üzre Ali ismine mukayyed ve mu‘teber âlât-ı lâzıme-i ma‘lûmesinin tedâvül-i eydî ile şirâen müstakillen mâliki sahib-i arzuhâl es-Seyyid İbrahim Ağa b. es-Seyyid Mehmed nâm kimesne meclis-i ma‘kūd-ı mezkûrda takrîr-i kelâm edip bundan akdemce sâdır olan fermân-ı âlîlerine imtisâlen mecmû‘-ı kahvehâneler sedd ü bend olunduğu esnâda ber-vech-i muharrer mutasarrıf ve gediğine mâlik olduğum mukayyed ve mu‘teber taht-ı nizâma dâhil olan berber dükkânı dahi sehve mebnî kahvehâne zannıyla sedd ü bend ve ocağı hedm olunmuş olduğu beyânıyla dükkân-ı mezkûrun küşâdına izin ve ruhsat-ı seniyye-i veliyyü’n-nu‘mâneleri inâyet ve ihsân buyurulması niyâzımdır dedikde fi’l-vâki‘ dükkân-ı mezkûr derûnunda mevcûde olan gedik ve derkenârda muharrer Ali Usta ismine mukayyed ve mu‘teber ve taht-ı nizâma dâhil berber gediği olup ber-minvâl-i muharrer sehve mebnî sedd ü bend olunmuş olduğunu ve zikrolunan kahvehâne şeklinde olmayarak sâir berber dükkânı misillü mazbût olduğunu esnâf ve ahâlî-i merkūmûndan her biri alâ-tarîkı’ş-şehâde haber verdiklerini kâtib-i merkūm mahâllinde ketb ve tahrîr ve ma‘an meb‘ûs ümenâ-i şer‘le meclis-i şer‘e gelip alâ-vukū‘ihî inhâ ve takrîr etmeleriyle bu sûretde mezbûr es-Seyyid İbrahim Ağa’nın istid‘âsına müsâ‘ade-i seniyyeleri erzânî buyurulmak re’y-i rezîn-i isâbet-karîn-i âsafânelerine menût mevâddan idüğü İstanbul Mahkemesi’nden huzûr.<br><br>Fî 20 B sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33689"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33691"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b318"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o569"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>