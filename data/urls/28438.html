﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 91<br>Hüküm no: 22<br>Orijinal metin no: [7a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çankırı’nın Perçin köylülerinin yaylak ve mezralarını Kuzyaka köylülerinin zapt ettikleri iddiasıyla açtıkları davayı ispat edemedikleri</b><br><br>Vilâyet-i Anadolu’da Kengiri [Çankırı] sancağında Tosya kazâsına tâbi‘ Perçin nâm karye ahâlîsinden Namazcıoğlu demekle ma‘rûf İbrahim b. Mehmed ve Gül Dede demekle şehîr Receb b. Abdullah ve Saçlıoğlu Yakub b. Ahmed nâm kimesneler dîvân-ı hazret-i sadrazamîde ma‘kūd meclis-i şer‘-i şerîf-i âlîde kazâ-i mezbûra tâbi‘ Kuzyaka/Kozyaka nâm karye ahâlîsinden işbu râfi‘iyyü’l-kitâb Mehmed b. Kara Mustafa ve Mahmud Çelebi b. Ahmed mahzarlarında mârrü’z-zikr Perçin nâm karyenin bi’l-fi‘il sipâhileri olan Bî-zebân Mustafa Ağa b. Abdullah ve Kazzâzzâde Mehmed Ağa b. Ahmed asâleten ve mârrü’l-beyân Kuzyaka nâm karye sipâhisi olan Mehmed Bey b. Mehmed tarafından sâbitü’l-vekâle vekîl olan Hüseyin Bey b. ( ) hazır oldukları hâlde üzerlerine da‘vâ ve takrîr-i kelâm edip kazâ-i mezbûrda kûh-ı Ilgaz’da vâki‘ bize inmâ ile tahdîd ve tavsîfden müstağnî Saraycık ve Güzseki ve Kâfirsekisi demekle meşhûr olan yaylak ve mezrâ‘-ı mezbûrânın sâkin oldukları sâlifü’z-zikr Kuzyaka nâm karyeye ba‘îd ve bizim sâkin olduğumuz mârrü’z-zikr Perçin nâm karyeye karîb olmağla biz hayvanâtımızı zikrolunan yaylak ve mezâri‘de ra‘y murâd eylediğimizde mezbûrân Mehmed ve Mahmud mâni‘ olup kendiler bilâ-vech tasarruf ederler suâl olunup kasr-ı yedine tenbîh olunmak matlûbumuzdur dediklerinde gıbbe’s-suâl mezbûrân Mehmed ve Mahmud cevâblarında yedimizde olan sûret-i defter-i cedîd-i mufassal-ı sultânî nâtık olduğu üzere zikrolunan Saraycık ve Güzsekisi altmış akçe resm ile ve mârrü’z-zikr Kâfirsekisi on akçe resm ile iki yüz kırk seneden bu âna gelince bizim sâkin olduğumuz mârrü’l-beyân Kuzyaka karyesi ahâlîsinin kendilere mahsûs ve müstakil yaylak ve mer‘âsı olup zabt u tasarrufumuzda olmağla sinîn-i mezbûreden beri eben an ceddin hayvanâtımızı onlarda ra‘y edegelip hatta bin doksan dokuz senesi Şevvali’l-mükerrem’inin on birinci günü mârrü’z-zikr Perçin karyesi ahâlîsi zikrolunan yaylak ve mezrâ‘a bî-vech ta‘arruz etmeleriyle târih-i mezbûrda Tosya kadısı olan Ahmed Efendi huzûrunda mürâfa‘a-i şer‘ olduğumuzda zikrolunan yaylak ve mezrâ‘da mârrü’z-zikr Perçin karyesi ahâlîsinin kat‘a alâkası olmayıp bizim sâkin olduğumuz Kuzyaka karyesi ahâlîsinin vech-i meşrûh üzere mahsûs ve müstakil mer‘âsı olup sinîn-i mezbûreden beri eben an ceddin zabt u tasarrufumuzda olmağla hayvanâtımızı onlarda ra‘y edegeldiğimizi şühûd-ı udûlle muvâcehelerinde isbât etmekle mârrü’z-zikr Perçin karyesi ahâlîsi bî-vech ta‘arruzdan men‘ olunup işbu hüccet-i şer‘iye tahrîr olunmuşidi deyü herbirinin mazmûnu min-külli’l-vücûh takrîr-i meşrûhlarına muvâfık ve tuğrâ-yı garrâ-yı sultânî ile muhallâ sûret-i defter-i cedîd-i mufassal-ı sultânî ve mûmâ-ileyh Ahmed Efendi’nin imzâsıyla mümzât ve hatmiyle mahtûme ve mazmûnu müsbit hüccet-i şer‘iye ibrâz etmeleriyle feth ü kırâet ve istintâk olundukda müdde‘ûn-ı mezbûrûn ile zikrolunan sipâhilerden herbiri zikrolunan yaylak ve mezrâ‘ mârrü’z-zikr Kuzyaka karyesi ahâlîsinin mahsûs ve müstakil mer‘âsı olup sinîn-i mezbûreden [7b] herbiri eben an ceddin zabt u tasarruflarında olup hayvanâtlarını onlarda ra‘y edegelmişlerdir deyü kazıyye-i mezbûrân Mehmed ve Mahmud’un takrîr-i meşrûhları üzere olduğunu tâyi‘an ikrâr u i‘tirâf etmeğin mûcebiyle zikrolunan Perçin karyesi ahâlîsi olan müdde‘ûn-ı mezbûrûn bî-vech mu‘ârazadan men‘ olup mâ hüve’l-vâki‘ bi’t-taleb ketb olundu.<br><br>Fi’l-yevmi’l-ışrîn min-Cumâdelâhire li-sene seb‘a ve mie ve elf.<br><br>Şuhûdü’l-hâl: Umdetü erbâbü’t-tahrîr ve’l-kalem Mustafa Efendi Tezkire-i evvel, zübdetü ashâbi’t-tastîr ve’r-rakām Mehmed Efendi Tezkire-i sânî, umdetü’l-eşbâh ve’l-a‘yân Yusuf Ağa Ser-çavuşân, fahrü’l-akrân ve’l-ekfâ Muhzır ağa, umdetü’l-mevâliyyi’l-izâm Mustafa Efendi el-kādî-i bi-Tokat sâbıkā, Mustafa Efendi b. Derviş Mehmed el-kādî, el-Hâc Halil Efendi b. Mehmed, el-Hâc Mustafa Efendi b. Eyüb, Ali Beşe Ser-çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=28437"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28439"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b091"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o909"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>