﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Davud Paşa Mahkemesi 1 Numaralı Sicil (H. 1196-1197 / M. 1782-1783)<br>cilt: 79,&nbsp;sayfa: 492<br>Hüküm no: 563<br>Orijinal metin no: [81a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şerife Ayşe adlı küçük kıza Makrihora köyünde vefat eden babası Mahmud b. Ali’den kalan vakıf evdeki hissesini ferağı için annesine izin verildiği</b><br><br>Vakıf menzili âhara ferâğa vasîye izin<br><br>Havâss-ı refî‘a kazâsına muzâfe Makrihora nâm karyede sâkin iken bundan akdem vefât eden Mahmud b. Ali’nin sulbiye sagīre kızı Şerife Âişe’nin vâlidesi ve tesviye-i emrini rü’yete kıbel-i şer‘den mansûbe vasîsi mu‘arrefetü’z-zât işbu bâ‘isetü’l-kitâb Şerife Âbide Hatun bt. Abdullah meclis-i şer‘-i hatîrde bi’l-vesâye takrîr-i kelâm ve bast-ı merâm edip merhûm Sabih Ali Efendi Vakfı müsakkafâtından olup karye-i mezbûrede vâki‘ ma‘lûmü’l-hudûd ve’l-müştemilât bir bâb menzilin sekiz sehm i‘tibârıyla altı sehmi benim ve birer sehmden iki sehmi vasîsi olduğum sagīr-i mezbûre ile sadriye kebîre kızım Şerife Ârife nâm hatunun bi’l-icâreteyn taht-ı tasarrufumuzda olup lâkin benimle kızım Şerife Ârife Hatun menzil-i mezkûrda olan yedi sehm hissemizi âhara ferâğ murâd edip sagīre-i mezbûrenin hissesini ifrâz mümkün olmadığından mâ‘adâ menzil müşrif-i harâb ve mâil-i türâb olmağla bizim ve sagīre-i mezbûrenin ta‘mîr ü termîme dahi iktidârımız olmayıp bekāsı sagīre-i mezbûreye muzır ve sagīre-i mezbûrenin menzil-i mezkûrda olan bir sehmden mâ‘adâ mâlı dahi olmayıp nafaka ve kisveye ihtiyâcı olmağla menzil-i mezkûrda olan bir sehm hissesi bizim yedi sehm hissemiz ile mâ‘an bedel-i misli ve bâ-ma‘rifet-i mütevellî âhara ferâğ ve kabz-ı bedel ve bedeli istirbâh olunup sagīre-i mezbûreye infâk ve iksâ olunmak her vechile evlâ ve enfa‘ olduğuna binâen kıbel-i şer‘den bana izin verilmek bi’l-vesâye matlûbumdur dedikde hakīkat-i hâl mukırre-i vasîyy-i mezbûrenin takrîr-i meşrûhası üzere olduğu zeyl-i kitâbda muharrerü’l-esâmî bî-garaz Müslimîn ihbârlarıyla zâhir olmağın sagīre-i mezbûrenin menzil-i mezkûrda olan bir sehm hissesini âhara ferâğa vasîyy-i mezbûre Şerife Âbide Hatun’a kıbel-i şer‘den izin verilmeğin mâ-vaka‘a bi’t-taleb.<br><br>Fî 10 min-B sene 1197<br><br>Şühûdü’l-hâl: Es-Seyyid Salih b. İbrahim, Mustafa b. Ali, Molla Ali b. Halil.</p>          <br><a title="Önceki sayfa" style="text-decoration:none" href="./ayrmetin.php?idno=11105"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11107"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=dpm001&bsm=dpm001b492"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=dpm001&bsm=dpm001o615"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>