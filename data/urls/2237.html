﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 827<br>Hüküm no: 1079<br>Orijinal metin no: [129b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Belesan yağının Kudüs’ten değil Eçmiyazin Manastırı’ndan dağıtılması, Kudüs patrikliğinin bu işe karışmamasına dair hüküm kaydı</b><br><br>Hâlâ Revan kurbunda Acem serhaddinde vâki‘ Üçkilise demekle ma‘rûf Eçmiyazin Manastır’da Ermeni tâifesi üzerlerine berât-ı âlîşân ile patrik ve kiragos olan Agop nâm râhib mahrûse-i Edirne’de Dersa‘âdet’ime arzuhâl edip ve mukaddemâ eline verilen hatt-ı hümâyûn-ı sa‘âdet-makrûn ile mu‘anven berât-ı âlîşân mûcebince bu âna değin âyinimiz üzre Eçmiyazin nâm manastırda başrâhib olanlar tarafından cümle memâlik-i Osmaniye ve gayrı memleketlere Eçmiyazin’den tevzî‘ olunur iken ve husûs-ı mezbûra âhardan kimesne dahl ve ta‘arruz eylemeyip mâni‘ olmayalar deyû berât-ı âlîşânda mastûr iken hâlâ Kudüs-i şerîfde Ermeni tâifesine âyinlerinde muhâlif yolu değil iken tegallüben patrik olan Agyazar nâm râhib mücerred Kudüs-i şerîfde patrik olmak için belesan yağı Kudüs-i şerîfden tevzî‘ olunmak üzre beher sene cânib-i mîrîye on dört bin akçe vermeğe iltizâm edip bir bölük fukarâya feth-i hâkānîden beri kifâf edegeldikleri sadakāt ve nüzûru kat‘ ettirip beş altı yüz fukarâya küllî gadr ve hayf eylemeğin feth-i hâkānîden beri cânib-i mîrîden bir şey verilegelmemekle zikr olunan on beş bin akçe ref‘ olunup hatt-ı hümâyûn-ı sa‘âdet-makrûn ile mu‘anven berât-ı âlîşânda tasrîh olunduğu üzre zikr olunan belesan yağı üslûb-ı sâbık üzre Eçmiyazin’den tevzî‘ ettirip min ba‘d Kudüs-i şerîf cânibinden belesan yağı tevzî‘ine kiragos dahl ve ta‘arruz ettirilmemek bâbında müceddeden berât-ı âlîşân ricâ eylemeğin hazîne-i âmiremde mahfûz olan defterlere nazar olundukda Kudüs-i şerîfde patrik ve nâzır olan Agyazar nâm râhib belesan yağı Kudüs-i şerîfde kendi pişirip tevzî‘ eylemek üzre her sene kendi malından cânib-i mîrîye on beşer bin akçe vermeğe ta‘ahhüd edip vech-i meşrûh üzre berât verildiği arz olundukda mukaddemâ ellerinde olan hatt-ı hümâyûn-ı sa‘âdet-makrûnum ile mu‘anven berât-ı şerîf vech-i meşrûh üzre belesan yağı mahall-i mezbûrda tevzî‘ oluna âhardan kimesneye dahl ve ta‘arruz ettirilmeyip mâni‘ olmayalar deyû mastûr ve müsarrah olmağın merkūm Agyazar nâm râhib cânib-i mîrîye olageldiği akçeyi vermeğe ta‘ahhüd etmekle belesan yağı Kudüs-i şerîfde tevzî‘ ettirmeğe hilâf-ı inhâ ile berât ettirdiği ecilden olagelmişe mugāyir merkūmlara gadr eylemekle zikr olunan on beş bin akçe ref‘ olunup fîmâ ba‘d bunlardan taleb olunmamak feth-i hâkānîden beri olagelene muhâlif vaz‘ ve hareket ve dahl ve ta‘arruz ettirilmemek üzre ellerinde olan berât-ı şerîfde olan kuyûd üzre ber mûceb-i hatt-ı hümâyûn-ı sa‘âdet-makrûn müceddeden berât-ı şerîf verilmek bâbında fermân-ı âlîşânım sâdır olmağla üslûb-ı sâbık üzre zikr olunan belesan yağı Eçmiyazin’den tevzî‘ olunmak üzre müceddeden bu berât-ı hümâyûn-ı izzet-makrûn verdim ve buyurdum ki mezbûr Agop varıp üslûb-ı sâbık üzre elinde olan hatt-ı hümâyûn-ı sa‘âdet-makrûn ile mu‘anven berât-ı âlîşânda tasrîh olunduğu üzre zikr olunan belesan yağı Eçmiyazin nâm mahalden üslûb-ı sâbık üzre tevzî‘ olunup ve mezbûr Agyazar nâm râhib cânib-i mîrîye her sene vermeğe ta‘ahhüd eylediği on beş bin akçe bu âna dek alına gelmemekle ref‘ olunup fîmâ ba‘d meblağ-ı mezbûr mezbûrlardan taleb olunmayıp feth-i hâkānîden beri olagelene muhâlif Kudüs-i şerîf patriği tarafından belesan yağı tevzî‘ine ve patrikliğine mezbûr Agyazar’ı ve âharı bir vech ile dahl ve ta‘arruz ettirilmeyip mâni‘ ve müzâhim olmayalar, şöyle bileler, alâmet-i şerîfime i‘timâd kılalar. Tahrîren fî gurreti şehri Şa‘bâni’l-mu‘azzam li sene seb‘a ve seb‘în ve elf. Be-makâm-ı Edirne.</p>          <br><a title="Önceki sayfa" style="text-decoration:none" href="./ayrmetin.php?idno=2236"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2238"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b827"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0900"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>