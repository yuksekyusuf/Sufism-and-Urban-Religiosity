﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 471<br>Hüküm no: 580<br>Orijinal metin no: [106M/a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmihan Hatun’un Nuh Efendi b. Mehmed Efendi aleyhindeki menzil davasından men olunması</b><br><br>Dârü’l-hilâfeti’l-aliyye Kostantıniyyetü’l-mahmiyede Arpa Emîni mahallesi ahâlîsinden iken bundan akdem vefât eden Büyük Horatacı demekle ma‘rûf Osman Ağa b. Gazanfer’in li-ebeveyn kız karındaşı ve hasren vârisesi İsmihan Hatun meclis-i şer‘-i şerîf-i Ahmedî ve mahfil-i dîn-i münîf-i Muhammedî’de menzil-i âti’l-beyâna vâzı‘u’l-yed olan bâ‘isü’l-kitâb Nuh Efendi b. Mehmed Efendi mahzarında üzerine da‘vâ ve takrîr-i kelâm edip karındaşım müteveffâ-yı mezbûr bin yetmiş dokuz senesi Rebî‘ülevveli’nin yedinci günü mahmiye-i mezbûrede Bayezid Ağa mahallesinde vâki‘ üç tarafından Abdurrahman nâm kimesne mülkü ve bir tarafdan tarîk-i âm ile mahdûd fevkānî ve tahtânî büyût-ı adîdeyi müştemil Evli Odaları ta‘bîr olunur menzilini yedinde mülkü ve hakkı olduğu hâlde bi-tarîkı’l-istiğlâl üç yüz esedî guruşa bana bey‘ ve teslîm ben dahi iştirâ ve tesellüm ve def‘-i semen edip mezbûr Osman Ağa dahi semen-i mezbûru yedinden ahz u kabz etdiğinden sonra menzil-i mezbûru gıbbe’t-tahliyeti’ş-şer‘iyye ve’t-tekābuzü’l-mer‘î iki sene tamâmına değin yüz doksan iki esedî guruşa karındaşım mezbûr Osman Ağa’ya îcâr ve teslîm ol dahi istîcâr ve tesellüm edip kable edâi’d-deyn ve fekki’r-rehn fevt oldukda menzil-i mezbûr irsen dahi bana intikāl etmiş iken mezbûr Nuh Efendi menzil-i mezbûra bi-gayr-ı hakkın vaz‘-ı yed eder, suâl olunup kasr-ı yedine ve bana teslîme mezbûr Nuh Efendi’ye tenbîh olunmak matlûbumdur dedikde gıbbe’s-suâl mezbûr Nuh Efendi cevâbında müteveffâ-yı mezbûr Osman Ağa bin yetmiş üç senesinde Mısır’da iken menzil-i mezbûrunu bey‘ ve kabz-ı semene ve semeninden düyûnunu edâya sâlifü’z-zikr Arpa Emîni mahallesi imâmı olan işbu hâzır bi’l-meclis Hasan Efendi b. Mahmud nâm kimesneyi vekîl edip mezbûr Hasan Efendi dahi yedimde olan hüccet nâtıka olduğu üzere menzil-i mezbûr bin yetmiş üç senesi Recebi’nin on üçüncü günü semen-i misli yüz bin akçeye müteveffâ-yı mezbûrun zevce-i mutallakası olan Fâtıma bt. Sefer nâm hatuna bey‘ ve teslîm ve semeni müteveffâ-yı mezbûrun mezbûre Fâtıma’ya deyni olan yüz yirmi bin akçenin yüz bin akçesine takas, mezbûre Fâtıma dahi iştirâ ve tesellüm ve mukāssa etdiğinden sonra bin yetmiş dokuz Cemâziyelûlâsı’nın yirmi üçüncü günü yüz bin akçeye bana bey‘ ve teslîm ben dahi iştirâ ve tesellüm edip hattâ müteveffâ-yı mezbûr Osman Ağa Mısır’dan geldikden sonra merhûm Abdurrahim Efendizâde Mehmed Efendi mezbûr Osman Ağa’nın âhar husûs için mütevellî ta‘yîn olunmağla müteveffâ-yı mezbûr Osman Ağa merhûm-ı mezbûr Mehmed Efendi husûs-ı mezbûru istimâ‘ için bin yetmiş sekiz senesinde çiftliğinden gelip mahmiye-i mezbûrede Kürkçübaşı mahallesinde vâki‘ Pîrî Halîfe nâm kimesnenin menzilinde akd etdiği meclisde vekîl-i mezbûr Hasan Efendi’ye menzil-i mezbûru bey‘ ve kabz-ı semene ve semeninden düyûnunu edâya vekîl etdiğini ve mezbûr Hasan Efendi bi’l-vekâle menzil-i mezbûru zevce-i mutallakası mezbûre Fâtıma’ya semen-i mezbûre bey‘ ve teslîm edip semenini deynine takas etdiğini ikrâr dahi etmiş idi deyü def‘le mukābele edicek gıbbe’s-suâl ve’l-inkâr mezbûr Nuh Efendi’den def‘-i mezbûrunu mübeyyine beyyine taleb olundukda sâbıku’z-zikr Kürkçübaşı câmi‘-i şerîfinde imâm ve hatîb olan Mustafa Efendi b. Şa‘bân ve Şehremîni kurbünde Ereğli mahallesinde sâkin Yahya Çelebi b. Receb Efendi nâm kimesneler li-ecli’ş-şehâde meclis-i şer‘-i şerîfe hâzırân olup istişhâd olunduklarında fi’l-hakīka mezbûr Osman Ağa Mısır’dan geldikden sonra bin yetmiş sekiz senesinde merhûm-ı mezbûr Mehmed Efendi’nin mezbûr Pîrî Halîfe menzilinde akd etdiği meclis-i mezbûrda menzil-i mezbûrunu bey‘ ve kabz-ı semene ve semeninden düyûnunu edâya mezbûr Hasan Efendi’yi vekîl etdiğini ve mezbûr Hasan Efendi dahi menzil-i mezbûru bi’l-vekâle semen-i mezbûr yüz bin akçeye mezbûre Fâtıma’ya bey‘ ve teslîm ve semenini mezbûre Fâtıma’ya deyni olan yüz yirmi bin akçenin yüz bin akçesine takas edip mezbûre Fâtıma dahi iştirâ ve tesellüm ve mukāssa etdiğini bizim huzûrumuzda ikrâr etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde şâhidân-ı mezbûrânın keyfiyet-i hâllerini suâl için küttâb-ı mahkemeden Mevlânâ İbrahim Efendi b. Şa‘bân irsâl olunup ol dahi evvelâ sâlifü’z-zikr Kürkçübaşı mahallesine varıp ahâlîsinden fahrü’l-küttâb Hasan Efendi b. Mehmed ve Hasan Ağa b. Ahmed ve Yusuf Çelebi b. Mehmed ve Sahhâf Mehmed Efendi b. el-Hâc Mustafa ve el-Hâc Ahmed b. Mahmud ve sâir ahâlîsinden sekiz nefer kimesnelerden dahi şâhid-i mezbûr Mustafa Efendi’nin keyfiyet-i hâlini suâl edip sâniyen sâlifü’z-zikr Arpa Emîni mahallesine varıp ahâlîsinden İmâm Musa Efendi b. İlyas ve Müezzin el-Hâc Mustafa b. el-Hâc Mustafa ve Mehmed Çavuş b. Abdullah ve Ahmed Efendi b. Mustafa ve Yahya Çelebi b. Mustafa Efendi ve sâir ahâlîsinden dokuz nefer kimesnelerden dahi şâhid-i mezbûr Yahya Çelebi’nin keyfiyet-i hâlini suâl etdikde her biri kendi mahallesinde sâkin olan şâhid için adl velev aleynâ makbûlü’ş-şehâdedir deyü haber verdiğini mevlânâ-yı mezbûr mahallinde tahrîr ba‘dehû irsâl olunan Mübâşir Muharrem Çavuş ve Şah Mehmed Çelebi b. Abdurrahim ve Mehmed b. Mehmed ile meclis-i şer‘-i hatîre gelip alâ-vukū‘ihi haber verdiklerinde şehâdetleri kabûl olunup mûcebince müdde‘iye-i mezbûre vech-i mübeyyen üzere mu‘ârazadan men‘ olunup mâ-vaka‘a bi’t-taleb ketb olundu.<br><br>Fi’l-yevmi’l-âşir min-Şa‘bâni’l-mu‘azzam li-sene ihdâ ve semânîn ve elf.<br><br>Şuhûdü’l-hâl: Receb Çelebi b. Hüseyin, Ali Çelebi b. ( ). Diğer Receb Çelebi b. Yusuf Efendi, fahrü’l-kuzât Ayak Nâibi Mehmed Efendi, fahrü’l-akrân Mehmed Ağa b. Abdullah kethüdâ-yı muhzırân ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=2897"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2899"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b471"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o517"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>