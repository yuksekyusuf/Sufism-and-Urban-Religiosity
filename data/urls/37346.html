﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 533<br>Hüküm no: 402<br>Orijinal metin no: [97b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Çelebi’nin vefat eden Mehmed Said Efendi’deki alacağının terekeden tahsili</b><br><br>Hâlâ mahrûse-i Edirne’de Paşa mahkemesinde nâibü’ş-şer‘ olan Yusuf Efendi b. Muharrem b. Mahmud kıbelinden imzâ ve hatmiyle mümzât ve mahtûm târîh-i kitâb senesi Rebî‘ülevvelinin on dokuzuncu günü ile müverrah kitâb-ı nakil vârid olup mazmûnu hâlâ Anadolu kādı‘askeri muhzırlarından olup mahrûse-i mezbûrede Medrese-i Ali Bey mahallesinde sâkin el-Hâc Ali b. Mehmed b. Ahmed’den vech-i âtî üzere da‘vâ-yı sahîha-i şer‘iyye ile mastûr istişhâd-ı şer‘î sudûrundan sonra udûl-ı ahrâr-ı ricâl-i Müslimîn’den olup yine mahalle-i mezbûre sükkânından Mehmed Efendi b. el-Hâc Ahmed b. Abdullah ve Mustafa Çelebi b. Fazlullah b. Mustafa nâm kimesnelerden nakl ve tahvîl içün mahall-i cerh ve ta‘dîle li-ecli’ş-şehâde hâzırân olup isre’l-istişhâd fi’l-hakīka Anadolu kuzâtından olup Karaağaç Güzelhisar kazâsından ma‘zûl Mahmiye-i İstanbul’da Debbâğ Yunus mahallesinde sâkin iken bundan akdem vefât edip terekesi veresesi yedinde mazbûta idiği mesmû‘um olan Mehmed Said Efendi b. Abdurrahman b. Abdullah hâl-i hayâtında târîh-i terkîmden bir sene mukaddem müsteşhid-i mezbûr el-Hâc Ali Çelebi b. Mehmed b. Ahmed yedinden bi-tarîkı’l-karz elli iki guruş ahz u kabz ve mesârifime sarfla istihlâk eyledim, meblağ-ı mezbûr müsteşhid-i mezbûra zimmetimde lâzımü’l-kazâ deynimdir deyü bizim huzûrumuzda ikrâr ve bizi işhâd eyledi. Hâlâ meblağ-ı mezbûru tereke-i müteveffâ-yı mezbûrdan vaz‘-ı yed eden veresesinden müsteşhid-i mezbûr el-Hâc Ali içün hakk-ı taleb ve ahz vardır, biz bu husûsa bu vech üzere şâhidleriz ve şehâdet dahi ederiz deyü her biri edâ-i şehâdet-i şer‘iyye edip ba‘de’t-ta‘dîl ve’t-tezkiye şehâdetleri makbûle oldukdan sonra müsteşhid-i mezbûr bi’z-zât kendi âzim olmağla meblağ-ı mezbûr elli iki guruşu müteveffâ-yı mezbûrun hayâtında ahz ve istîfâ ve hîbe ve âhara havâle etmeyip bir tarîk ile müteveffâ-yı mezbûrun zimmetini ibrâ eylemediğine müsteşhid-i mezbûra yemîn teklîf olundukda ol dahi ber-vefki’l-mesûl half billâhi’l-aliyyi’l-a‘lâ ettikden sonra meblağ-ı mezbûru müteveffâ-yı mezbûrun terekesinden vaz‘-ı yed edenlerden taleb ve da‘vâ ve ahz u kabza ve kendüye îsâle ve bunlar mütevakkıf olduğu umûrun küllîsine tarafından mahmiye-i İstanbul sükkânından attâr tâifesinden el-Hâc Yusuf b. Abdullah’ı kabûlüne mevkūfe vekâlet ile vekîl eyledim dediğini hâvî bulunmağın, kitâb-ı merkūm ile vekâlet-i mezbûreyi kabûl eden mezbûr el-Hâc Yusuf talebiyle müteveffâ-yı mezbûrun sulbiye sagīre kızı ve hasren vârisesi Emetullah’ın vasiyy-i muhtârı olmağla terekesine vaz‘-ı yed eden Osman Çelebi b. Hüseyin mahzarında feth ü kırâet ve istintâk olunsun dedikde gıbbe’l-istintâk vasiyy-i mezbûr tereke-i müteveffâ-yı mezbûra vaz‘-ı yedini ikrâr lâkin kitâb-ı merkūmun mevlânâ-yı mezbûr kıbelinden vürûdunu inkâr edicek vekîl-i mezbûrdan müdde‘âsına beyyine taleb olundukda zeyl-i kitâb-ı naklde isimleri mastûr şuhûd-ı tarîkden Süleyman Efendi b. Mustafa b. Mehmed ve Süleyman Efendi b. Şemseddin b. Mehmed ve Abdürrezzak Efendi b. Mustafa b. İbrahim li-ecli’ş-şehâde meclis-i şer‘a hâzırûn olup isre’l-istişhâd fi’l-hakīka işbu kitâb-ı mezbûr, mevlânâ-yı mezbûr Yusuf Efendi b. Muharrem b. Mahmud’un kitâbı olup mazmûnunu üzerimize ba‘de’l-kırâet bizim huzûrumuzda imzâ ve mühürlenip hat ve hatmine ve beyân ve mastûr olan vech üzere mazmûnuna bizi işhâd eyledi. Kitâb-ı mezbûrun zeylinde olan hat ve zahrında olan hâtem mevlânâ-yı mezbûr hat ve hatmidir, biz bu husûsa bu vech üzere şâhidleriz ve şehâdet dahi ederiz deyü her biri edâ-i şehâdet-i şer‘iyye ettikde ba‘de ri‘âyeti şerâiti’l-kabûl şehâdetleri makbûle olmağın mûcebiyle ba‘de’l-hükm mâ-vaka‘a bi’t-taleb ketb olundu.<br><br>Fî 19 min-Rebî‘ülâhir sene 1110.<br><br>Şuhûdü’l-hâl: Mehmed Rûşenî Efendi, Murad Beyzâde, İbrahim b. Mehmed, Süleyman çukadâr, Ahmed [b.] Ahmed</p>          <br><a title="Önceki sayfa" style="text-decoration:none" href="./ayrmetin.php?idno=37345"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37347"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0533"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1147"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>