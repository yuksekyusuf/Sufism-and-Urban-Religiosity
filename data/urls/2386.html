﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 111<br>Hüküm no: 68<br>Orijinal metin no: [14b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatıma bt. Hasan’ın Sâkine Hatun Vakfı mütevellisi Receb aleyhindeki menzil davasında anlaştıkları</b><br><br>Mahmiye-i İstanbul’da Sofular mahallesi sükkânından olup bundan akdem Girid Cezîresi’nde vefât eden Mehmed Odabaşı’nın li-ebin kız karındaşı ve hasren vârisesi Fâtıma bt. Hasan nâm hatun meclis-i şer‘-i hatîr-ı lâzımü’t-tevkīrde merhûm Sâkine Hatun Vakfı’na hâlâ mütevellî olan işbu bâ‘isü’l-kitâb el-Hâc Receb b. Ali nâm kimesne mahzarında ikrâr ve takrîr-i kelâm edip vakf-ı mezbûrdan mahalle-i mezbûrede vâki‘ iki tarafdan vakf-ı mezbûra ve bir tarafdan Cafer Çelebi Vakfı’na ve bir tarafdan tarîk-i âmma müntehî arsa-i hâliye icâre-i mu‘accele-i ma‘lûme ve beher şehr otuz beş akçe icâre-i müeccele ile mûrisim müteveffâ-yı mezbûr ile vâlidesinin kız karındaşı gāibetü ani’l-meclis Fâtıma nâm hatun ile iştirâk-i seviyy üzere tasarruflarında olmağla kız karındaşım mezbûr ve şerîkesi merkūme Fâtıma arsa-i hâliye-i mezbûre üzerine izn-i mütevellî ile icâre-i mu‘accelelerine mahsûb olmak üzere iştirâken mâlları ile müceddeden bir bâb fevkānî oda ve sofa binâ edip tasarruflarında iken mûrisim mezbûr bi-emrillâhi te‘âlâ cezîre-i mezbûrede vefât edip evlâdı kalmamağla mütevellî-yi merkūm ebniye-i meşrûhanın nısf-ı şâyi‘ini vakıf için zabt ve işbu hâzır bi’l-meclis Hasan Beşe b. Abdullah nâm kimesne’ye icâre-i [15a] mu‘accele-i ma‘lûme ve icâre-i müeccel-i mezkûre ile îcâr ve teslîm etmekle ben dahi mûrisim mezbûrun arsa-i mezbûre üzerine mu‘accelesine mahsûb olmak üzere masrûfu olan meblağ-ı ma‘lûmü’l-mikdârı kable’l-istîfâ vefât etmişdir deyü minvâl-i merkūm üzerine da‘vâ ve izn-i şer‘î ile ba‘de’l-keşf istîfadan ziyâdeyi taleb etmiş idim. El-hâletü hâzihi beynimize muslihûn tavassut edip sulh, vakf-ı mezbûra enfa‘ olmağla beni mütevellî-i mezbûr ile da‘vâ-yı meşrûhamdan yedi yüz elli akçe üzerine sulh eylediklerinde ben dahi sulh-ı mezbûru kabûl ve bedel-i sulh olan meblağ-ı mezbûr yedi yüz elli akçeyi mâl-ı vakf-ı mezbûrdan mütevellî-yi merkūm yedinden tamâmen ahz u kabz edip da‘vâ-yı mezkûrumdan berî oldum. Min-ba‘d mütevellî-yi mezbûr ile müste’cir-i merkūm Hasan Beşe’nin üzerine bi-vechin mine’l-vücûh da‘vâ ve husûmetim yokdur dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâlis aşer min-Cumâdelâhire li-sene ihdâ ve semânîn ve elf.<br><br>Şuhûdü’l-hâl: el-Hâc Beşir b. Abdullah, Mehmed Çelebi b. Emrullah, Mahmud Çelebi b. ( ), İbrahim Çelebi b. Ahmed, Hasan Beşe b. Mahmud.</p>          <br><a title="Önceki sayfa" style="text-decoration:none" href="./ayrmetin.php?idno=2385"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2387"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b111"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o609"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>