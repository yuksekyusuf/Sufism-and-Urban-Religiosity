﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 188<br>Hüküm no: 185<br>Orijinal metin no: [36a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şahincibaşı Mehmed Ağa’nın vasiyeti ve İslâm Ağa’yı vasi tayin etmesi</b><br><br>Husûs ile vasiyet<br><br>Hilâl-i sutûrda mastûr husûsun mahâllinde ketb ü tahrîri için bu fakīr bi-nefsihî mahmiye-i İstanbul’da Sultan Bâyezid-i Veli Han -aleyhi’r-rahmetü ve’l-gufrân- hazretleri câmi‘-i şerîfi kurbünde tavukçu dükkânları verâsında vâki‘ Dergâh-ı âlî kapıcıbaşılarından hâlâ Şahinci başı sa‘âdetlü Mehmed Ağa b. Osman’ın sa‘âdet-hânelerine varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i âlî olundukda mûmâ-ileyh Mehmed Ağa meclis-i şer‘-i ma‘kūd-ı mezkûrda zikri âtî vesâyâ-yı mu‘ayyenesini tenfîze vasîyy-i muhtâr nasb ü ta‘yîn eylediği bâ‘isü hâze’l-kitâbi’l-müstetâb Silahdâr-ı hazret-i şehriyârî-i esbak sa‘âdetlü İslâm Ağa b. Abdullah mahzarında üzerine nâzır nasb ü ta‘yîn eylediği surre-i hümâyûn emîni esbak atûfetlü el-Hâc Yusuf Rıza Efendi hâzır olduğu hâlde ikrâr-ı tam ve takrîr-i kelâm edip ben bi-emrillâhi te‘âlâ vefât eylediğimde nakd-i mevcûdum olan otuz beş bin beş yüz yirmi guruş ile sâir cemî‘ terekemi ve zimem-i nâsda olan hukūkumu mûmâ-ileyh İslâm Ağa ahz ü kabz edip beş yüz guruş meblağ ile sünnet-i seniyye üzere techîz ve tekfîn ve levâzım-ı defnim görüp müteveffât zevcem Şerife Fatıma Hanım’dan sagīr oğlum Ahmed Tevfik Bey’e mevrûs olan sekiz bin seksen iki guruş el-yevm benim yedimde Bezzâzistân-ı atik’de mahfûz olmağla meblağ-ı mezbûr ile cihet-i deyn-i şer‘îden oğlum sagīr-i mezbûra deynim olan iki bin guruşu ve vasîsi olduğum Berberbaşı-yı esbak merhûm Mehmed Ağa’nın sagīre kerîmeleri Âişe ve Rabia hanımlara bâ-defter-i kassâm ve bâ-muhâsebe zuhûr eden deynim ile işbu bir kıt‘a defter-i müfredât mantûkunca ma‘lûmü’l-esâmî kimesnelere zimmetimde deynim olan beş bin beşyüz altmış altı guruş ile sâir düyûn-ı müsbetem zuhûr eder ise ba‘de’l-edâ bâkī kalan terekemin sülüsünden üç yüz guruş iskāt-ı salât-ı fâitem ve kefâret-i savm ü yemîn ve nüzûrât ve kalmış zükûtum için ba‘de’d-devr fukarâ-yı Müslimîne tasadduk eyleye ve medîne-i Üsküdar’da vâki‘ kutbü’l-ârifîn es-seyyid eş-Şeyh Aziz Mahmud Hüdâyî -kuddise sırruhu’l-âlî- hazretlerinin âsitânesinde vefâtım haftasında üç gece tevhîd-i şerîf olunup meclis-i mezbûrda bulunan zevâta alâ vechi’s-sıla yüz elli guruş verile ve yine gāibât ani’l-meclis hemşîrem Hafize Hanım’a üç bin guruş ve hâletem Ümmügülsüm Hanım’a beşyüz guruş ki cem‘an [36b] ikisine üç bin beş yüz guruş verile ve yine bin guruş vasîm mûmâ-ileyh İslâm Ağa kabz edip dilerse kendi umûruna sarfla istihlâk eyleye dilerse teberru‘an oğlum sagīr-i mezbûr Ahmed Tevfik Bey’e bundan akdem hibe edip bi’l-velâye kabz eylediğim Çerkesiyyetü’l-asl ve ma‘lûmetü’l-vasf bir res Ruyidil nâm câriyenin ba‘de’l-ıtk cihâzına sarf için mezbûre Ruyidil’e teslîm eyleye ve halîlem hanımın dört nefer câriyelerine yüzer guruşdan dört yüz guruş verile ve hizmetimle mukīm Salih Ağa ve İsmail Ağa ve Ahmed Ağa’dan her birine üçer yüz guruşdan cem‘an dokuz yüz guruş verile ve kezâlik hizmetimde olan Ali Ağa ve Salih Ağa ve Ömer Ağa ve İbrahim Ağa ve Emin Ağa ve Halil Ağa ve Mustafa Ağa ve el-Hâc Ömer Ağa ve Süleyman Ağa ve el-Hâc Ahmed Ağa’dan herbirine yüz ellişer guruşdan cem‘an bin beş yüz guruş verile ve yine beş yüz guruş vaz‘-ı alâmet ve ta‘mîr-i kabrime harc ü sarf eyleye ve beşbin guruş menâsık-ı hacc-ı şerîfe âlim bir kimesneye verilip ol dahi benim için edâ-yı hacc-ı şerîf ve dört umre eyleye ve beheri yüzer guruşdan dört yüz guruş hediyeli dört kıt‘a mushaf-ı şerîf tedârik olunup müstahıkkīnden birer kimesneye verile ve yine beheri üçer yüz guruşdan cem‘an altı yüz guruş ile münâsib ve muhtâc olan mahallerde iki aded bi’r-i mâ hafr oluna ve vasîm mûmâ-ileyh İslâm Ağa oğlum sagīr-i mezbûr Ahmed Tevfik Bey’in vakt-i rüşd ve sedâdına değin umûrunu idârede rü’yet eyleye deyü vasiyet ve tenfîze mûmâ-ileyh İslâm Ağa’yı vasîyy-i muhtâr ve üzerine hâzır-ı mûmâ-ileyh el-Hâc Yusuf Rıza Efendi’yi hasbî nâzır nasb ü ta‘yîn eylediğimde onlar dahi vesâyet ve nezâret-i mezkûreyi kabûl ve merâsimini vaktinde kemâ-yenbagī edâya ta‘ahhüd ve iltizâm eylediler dediklerinde gıbbe’t-tasdîki’ş-şer‘î mâ-vaka‘a [bi’t-taleb ketb olundu.]<br><br>Fî 23 R sene [1]242.<br><br>Şühûdü’l-hâl: Ser-muhzırân İsmail Ağa, Mustafa Ağa tâbi‘-i Hazreti nâib Efendi, el-Hâc Mehmed Ağa tâbi‘-i Silahdâr-ı esbak İslâm Ağa, Halil Ağa, Mustafa Ağa, Mehmed Ağa, Duhânî Ali Ağa ve Kepekci İsmail Ağa, İsmail Ağa, Lala İbrahim Ağa, Kapıçukadârı Salih Ağa, İsmail Ağa, el-Hâc Hasan Efendi, el-Hâc İsmail Ağa, el-Hâc Mustafa Beyefendi tâbi‘-i Mustafa Beyefendi.</p>          <br><a title="Önceki sayfa" style="text-decoration:none" href="./ayrmetin.php?idno=38564"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38566"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b188"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o533"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>