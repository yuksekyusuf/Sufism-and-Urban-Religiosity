﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 248<br>Hüküm no: 201<br>Orijinal metin no: [79-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Haralambo’nun Sarraf Nikola’ya açtığı alacak davasının reddedildiği</b><br><br>Men‘<br><br>[Ma‘rûz]<br><br>Arzuhâl eden Haralambo v. Anaştaş zimmî Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i hatîrde mukaddemâ sarrâf olup hâlâ kuyumcu olan derûn-ı arzuhâlde ismi mastûr Nikola v. Andon zimmî muvâcehesinde mersûm Nikola zimmînin li-ebeveyn er karındaşı olup İstanbul’da vâki‘ Büyük Yenihan sarrâflarından iken verâseti zevcesi Elisava bt. İstati Nasrâniye ile sulbî sagīr oğlu Andon ve sagīre kızı Maryora’ya münhasıra olduğu hâlde bundan akdem hâlik olan Sava zimmînin Bursa Kazâsı’na muzâfe Tirilye karyesi <<re‘âyâsından>> re‘âyâsı zimmetlerinde sağlığında cihet-i karzdan bâ-tahvîl yüz yirmi iki bin dört yüz altmış altı guruş alacağı olup kable’l-ahz ve’l-istifâ hâlik ve meblağ-ı mezkûr yüz yirmi iki bin dört yüz altmış altı guruş verese-i mezkûresine mevrûs oldukda zevce-i mersûme Elisava Nasrâniyenin vekîli ve sagīrân-ı mersûmânın tesviye-i emrlerine bâ-hüccet-i şer‘iye vasîyy-i mansûbları bulunan hâlâ sarrâflar yiğitbaşısı gāib ani’l-meclis Kara Nikola zimmî re‘âyâ-yı mersûmûn zimmetlerinde olan meblağ-ı merkūmu mahâllinde kabza beni tesmiyetü’l-ücre tevkîl ettikde ben dahi kabûl ve karye-i mezkûreye varıp iki sene on beş gün müddet temekkün ve müddet-i mezkûrede meblağ-ı merkūmdan ancak dört bin dokuz yüz altı guruş kabz eyledim ise de makbûzum olan meblağ-ı merkūm dört bin dokuz yüz altı guruş dahi bi-gayrı hakkın kendi umûruma sarfla istihlâk ve gāib-i mersûm Kara Nikola zimmî dahi vesâyet-i mezkûreden rızâsıyla keff-i yed edip yerine sagīrân-ı <<mezbûrânın>> mersûmânın tesviye-i emrlerine Avrupa tüccârından gāib ani’l-meclis İstavri v. Yani zimmî kıbel-i şer‘den bâ-hüccet vasî nasb u ta‘yîn olundukdan sonra mersûm Nikola zimmînin yedinde olup huzûr-ı hazret-i müşârün-ileyhde ibrâz eylediği işbu târih-i i‘lâm şehri Muharremi’l-harâmının on beşinci [80] günü târihiyle müverrah ve hâlâ Reisü’l-etibbâ-i hazret-i cihân-dârî ve Sadr-ı vâlâ-yı Rumeli devletlü atûfetlü Abdülhak Efendi hazretlerinin hâtemlerini hâvî bir kıt‘a i‘lâm-ı şer‘î nâtık olduğu üzere zevce-i mersûmenin zikri âtî husûsda vekîl-i müsecceli ve sagīrân-ı mersûmânın vasîleri mersûm İstavri zimmî Sadr-ı Rum-ı müşârün-ileyh huzûrlarında benden meblağ-ı merkūm dört bin dokuz yüz altı guruşu bi’l-vekâle ve bi’l-vesâye da‘vâ-yı tazmîn ettikde ben dahi ikrâr ü i‘tirâf etmemle mûcebiyle hükmolunup lâkin mersûm Nikola zimmî vasîyy-i sâbık-ı mersûm Nikola zimmînin zaman-ı vesâyetinde üzerine nâzır olup mersûm Kara Nikola zimmî ber-vech-i muharrer beni tevkîl ve karye-i mezkûreye irsâl esnâsında mersûm Nikola zimmî bana karye-i mezkûrede kaç ay mütemekkin olur isen vasîyy-i merkūm Nikola zimmînin haberi olmaksızın sagīrân-ı mersûmânın mâllarından beher şehr biner guruş ahz ve sana irsâl ederim deyü da‘vâ edip sonra bana bir akçe irsâl etmeyip ve karye-i mezkûreden bu tarafa geldikden sonra dahi bir nesne vermemekle mücerred da‘vâ-yı mezkûruna binâen karye-i mezkûrede mütemekkin olduğum zikr olunan iki buçuk sene on beş gün için beher şehr biner guruşdan cem‘an yirmi dört bin beş yüz guruşu mâlından bana zâmin olmak üzere mersûm Nikola zimmîye cebr olunmak murâdımdır deyü takrîr-i meşrûhu üzere tasaddî eylediği da‘vâsı meşrû‘a ve iltifâta şâyân olmadığı müdde‘î-i mersûm Haralambo zimmîye tefhîm ve da‘vâ-yı mezkûresiyle mesfûr Nikola zimmîye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 19 M sene [1]258</p>          <br><a title="Önceki sayfa" style="text-decoration:none" href="./ayrmetin.php?idno=34853"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34855"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b248"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o611"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>