﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 279<br>Hüküm no: 290<br>Orijinal metin no: [25b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kasap Kurt Beşe b. Abdullah kestiği koyun ve keçilerin yağını mumcu esnafından Dimo v. Şiro ve Nikol v. Yani’ye vereceğini ta‘ahhüd ettiği</b><br><br>Ta‘yîn-i selhhâne Mahmiye-i İstanbul’da Balıkpazarı’nda vâki‘ merkūm Ebû Said Efendi mahdûmları Ahmed Efendi tasarrufunda olan ma‘lûmü’l-hudûd mumhânenin müste’ciri olan Dimo v. Şiro nâm zimmî meclis-i şer‘-i hatîrde mahmiye-i mezbûrede vâki‘ kasap tâifesinden Kurt Beşe b. Abdullah mahzarında takrîr-i kelâm ve bast-ı merâm edip kadîmden mahmiye-i mezbûrede vâki‘ selhhânelerde zebh olunan koyun ve keçinin iç yağı mahmiye-i mezbûrede mumhânelerine ta‘yîn ve bey‘ olunmak mu‘tâd-ı kadîm olmağla mezbûr Kurt Beşe’nin dahi Sultan Bayezid kurbunda vâki‘ ma‘lûmü’l-hudûd selhhânesinde zebh eylediği koyun ve keçinin yağları mukaddemâ kethüdâ ve ihtiyârlarımız ma‘rifeti [ile] benim mumhâneme ta‘yîn olunmuşidi. El-hâletü hâzihî mezbûr Kurt Beşe, nezirsiz zikr olunan yağı kış izzeti vaktinde alırsız, yazın kesreti zamânında almazsız deyû hilâf-ı mu‘tâd-ı kadîm âhara füruht etmekle beynimizde sebeb-i kīl u kāl ve bâ‘is-i ihtilâl olmağın hâlâ kethüdâ ve ihtiyârlarımız ma‘rifeti ile mezbûr Kurt Beşe’nin selhhânesinde zebh olunan koyun ve keçinin yağını izzet ve kesreti vaktinde benim mumhânem ile Eminönü’nde vâki‘ ma‘lûmü’l-hudûd mumhânenin müste’ciri olan işbu Nikola v. Yani nâm zimmînin mumhânesine ta‘yîn ve bey‘ olunmak üzre mezbûr Kurt Beşe ile tecdîd-i ittifâk ve ahd ü mîsâk etmişizdir. Vech-i muharrer üzre olan ittifâkımız mezbûr Kurt Beşe’den suâl olunup takrîr, tahrîr ve sûreti yedimize verilmek matlûbumuzdur dedikde gıbbe’s-suâl mezbûr Kurt Beşe cevâbında vech-i mübeyyen üzre beynlerinde ittifâk olduğunu tahkīk ve tasdîk edip min ba‘d selhhânesinde zebh olunan koyun ve keçinin yağını mezbûrâna vermeğe ta‘ahhüd etmeğin hıfzen li’l-makāl mâ vaka‘a bi’t-taleb ketb olundu. Min Zilka‘de sene 1073.<br><br><br>Şuhûdü’l-hâl: Du‘âyî Ahmed Çelebi b. ( ), Ömer Bey b. Abdullah, Ali b. Muharrem, Hüseyin b. Ebûbekir, Şükrullah Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=26298"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26300"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b279"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1093"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>