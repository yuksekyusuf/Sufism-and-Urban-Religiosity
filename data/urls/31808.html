﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 417<br>Hüküm no: 400<br>Orijinal metin no: [56a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fatma Hatun’un Hasanpaşa Hanı yakınlarındaki terzi dükkânının eskiden tütüncü dükkânı olduğu anlaşıldığından firar eden kiracısı Terzi Nihapet’in yerine kirasını düzenli ödemek kaydıyla karısı Gevher bt. Delot’un uhdesinde kalmasına karar verildiği</b><br><br>Hasanpaşa Hanı kurbünde derzi gediği<br><br>Ma‘rûz<br><br>Mahrûse-i Galata’ya muzâfe Kabataş nâm mahalle sâkine Şerife Fatma Hatun bt. el-Hâc Mehmed tarafından husûs-ı âti’l-beyânda vekîl olduğu zâtını ârifân el-Hâc Ahmed Ağa b. el-Hâc İsmail ve Mehmed Emin Ağa b. Abdurrahman nâm kimesneler şehâdetleriyle sâbit olan Hafız Osman Efendi b. el-Hâc Ali meclis-i şer‘-i münîrde İstanbul’da Langa Yenikapısı dâhilinde mütemekkine şahsı mu‘arrefe Gevher bt. Delot nâm Nasrâniye muvâcehesinde Âsitâne-i aliyye’de vâki‘ tütüncü esnâfının kethudâsı İbrahim Ağa ve yiğitbaşısı es-Seyyid Abdullah ve esnâfından sâir mazbûtü’l-esâmî kimesneler hâzır oldukları hâlde İstanbul’da Hasanpaşa Hanı ittisâlinde fırın karşısında kâin bir bâb derzi dükkânı müvekkilem mezbûre Şerife Fatma Hatun’un bi’l-icâreteyn taht-ı tasarrufundan olup dükkân-ı mezkûrda beher şehr dört guruş kirâ ile mersûme Gevher Nasrâniyenin zevci derzi Nihapet zimmî müşâhereten müstecir iken zimmî-i mersûm bundan akdem firâr ve gaybet-i münkatı‘a ile gāib ve ol-vechile dükkân-ı mezkûr mu‘attal kalmağla müvekkilem mezbûre dükkân-ı mezkûru bu esnâda âhara îcâr murâd eylediğinde mesfûre Gevher Nasrâniye îcârına mümâna‘at etmekle mümâna‘atı men‘ ü def‘ olunmak bi’l-vekâle matlûbumdur dedikde mersûme Gevher Nasrâniye dahi cevâbında dükkân-ı mezkûr eğerçi müvekkile-i mezbûre Şerife Fatma Hatun’un tasarrufunda olup lâkin derûnunda mevcûde âlât-ı lâzıme-i ma‘lûme kadîmden tütüncü gediği olmak üzere işbu yedimde olup bir kıt‘a arzuhâl hâmişinde mastûr Ma‘den Kalemi’nden muhrec derkenâr nâtık olduğu üzere fırın-ı mezbûr karşısında mahâll-i mezbûrda el-Hâc Ahmed dükkânı diyerek mukayyed ve ma‘dûd ve mu‘teber olarak işbu hâzır bi’l-meclis Serope v. Hazar nâm zimmînin yedinde müstakıllen mülkü iken zimmî-i mersûm bundan akdem gedik ta‘bîr olunan âlât-ı lâzıme-i ma‘lûmeyi üç yüz elli guruş semen-i medfû‘ ve makbûza bana bey‘ ve temlik ve teslîm ben dahi iştirâ ve temellük ve tesellüm ve kabûl eylediğimden sonra derûnunda olan âlat ve eşyâ-i ma‘lûmeyi ihrâc ve bir mahalle vaz‘ ve zevcim gāib-i mersûm Nihapet zimmîyi derzi olmak takrîbiyle temekkün etdirip mâh be-mâh kirâ-yı kadîmini mutasarrıfesi müvekkile-i mezbûreye tamamen edâ ve teslîm edip lâkin bu esnâda zevcim mersûm firâr etmekle dükkân-ı mezkûr kapalı kalıp her kaç guruş kirâ terâküm eder ise ben gedik sâhibesi olduğuma binâen edâ ederim dedikde evvelen husûs-ı mezbûr hâzırûn-ı mezbûrûn kethudâ ve bi’l-cümle ustalardan istintâk olundukda dükkân-ı mezkûr kat‘a tütüncü dükkânı olmayıp ve derûnunda tütün dahi bey‘ olunduğu yokdur dediklerinde istikşâf-ı hâl için kethudâ-yı hâzır-ı mezbûrun yedinde olan Ma‘den Kalemi’nin müfredât defteri sûretine nazar olundukda fırın-ı mezkûr karşısında Abdullah Ağa ve mahâll-i mezbûrda Derviş Hasan ve yine mahâll-i mezbûrda Hacı Ahmed dükkânı deyü musarrah olduğuna binâen kıbel-i şer‘den mürsel Kâtib-i sânî Merhabâzâde Mahmud Efendi İstanbul’da Hasanpaşa Hanı civârına varıp tarafeyn muvâcehelerinde yine esnâf-ı merkūmûn hâzır oldukları hâlde bi’l-cümle ahâliden suâl eylediğinde Hasanpaşa Hanı ittisâlinde fırın karşısında Abdullah Ağa dükkânı ve mahâll-i mezbûrda Derviş Hasan dükkânı el-yevm tütüncü olarak mevcûd ve yine mahâll-i mezbûrda el-Hâc Ahmed dükkânı deyü mukayyed olan dükkân işbu münâza‘un-fîh olan dükkân olduğunu ve mukaddemâ derûnunda tütün bey‘ olunduğu mazbûtü’l-esâmî kimesneler haber verdiklerini kâtib-i mezbûr dâ‘îleri mahâllinde ketb ü tahrîr ve ma‘an meb‘ûs ümenâ-i şer‘le meclis-i şer‘a gelip tarafeyn muvâcehelerinde inhâ ve takrîr etdikden sonra hâzırûn-ı mezbûrûn kethudâ ve bi’l-cümle ustalar dahi dükkân-ı mezkûr kalemde mukayyed olan el-Hâc Ahmed dükkânı ve kadîmî tütüncü gediği olduğunu ikrâr ü i‘tirâf ve vekîl-i mezbûr dahi tasdîk etmeğin ol-vechile dükkân-ı mezkûr kadîm tütüncü gediği olduğu zâhir ve âşikâr olmağın mersûme Gevher Nasrâniye mâh be-mâh kirâ-yı kadîmî olan dörder guruşu mutasarrıfesi müvekkile-i mezbûreye bilâ-te‘allül edâ ve teslîm eyledikçe gedik-i mezkûre mümâna‘at etmemek üzere vekîl-i mezbûr Hafız Osman Efendi’ye tefhîm olunduğu İstanbul Mahkemesi’nden huzûr.<br><br>Fî 25 Ca sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31807"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31809"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b417"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o617"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>