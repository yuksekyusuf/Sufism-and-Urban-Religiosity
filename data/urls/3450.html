﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 428<br>Hüküm no: 506<br>Orijinal metin no: [82a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hatice bt. Abdullah’ın evinin hisselerini Hacı Mehmed Ağa b. Ömer’e satmış olduğu ve hakkının kalmadığı</b><br><br>Min mümzâtihî Mahmiye-i İstanbul’da Kırkçeşme kurbunda Sekbânbaşı mahallesinde ahâlîsinden olup bundan akdem medîne-i Filibe kadısı oldukdan sonra vedâ‘-ı âlem-i fenâ eden merhûm Ahmed Efendi b. Mustafa Bey verâseti zevc-i metrûkesi Hatice bt. Abdullah nâm hâtunla sulbî kebîr oğlu Sunullah Çelebi’ye münhasıra olduğu şer‘an mütehakkik oldukdan sonra mezbûr Hatice Hâtun meclis-i şer‘-i şerîf-i enverde zikr-i âtî menzile vâzı‘ü’l-yed olduğu sâbit olan işbu râfi‘ü’l-kitâb el-Hâc Mehmed Ağa b. Ömer mahzarında üzerine da‘vâ ve takrîr-i kelâm edip mû[r]isim merhûm-ı mûmâ-ileyhin terekesinden olup mahalle-i mezbûrede vâki‘ bir tarafdan tarîk-i âm ve bir tarafdan ba‘zan yine tarîk-i âm ve ba‘zan Behram Ağa odaları ve ba‘zan Hüseyin Beşe mülkü ve bir tarafdan tarîk-i hâs ve bir tarafdan Hatice Hâtun vakfı ve ba‘zan el-Hâc Mustafa menzili ile mahdûd tarîk-i âm tarafında tûlen ve arzen bi hesâb-ı terbî‘î beş yüz altışar zirâ‘ arsasının merhûm Yakub Ağa vakfına senede beş yüz kırk akçe mukāta‘ası olup bâkī arsası dâhilen ve hâricen büyût-ı adîde ve hamam ve mahzen ve iki bi’r-i mâ ve sâir ebniyesi mülk olan menzilin sekiz sehimden bir sehimi bana ve yedi sehimi oğlum mezbûr Sunullah Çelebi’ye irsen isâbet ve intikāl edip bundan akdem merhûm el-Hâc Mustafa Ağa işbu oğlum Sunullah Çelebi’nin sihâm-ı mezkûresini semen-i ma‘lûma iştirâ etmekle hâlâ benim sümün hisseme dahi bi gayri hakkın vaz‘-ı yed eder suâl olunup benim sümün hisse-i mezbûremden kasr-ı yed ve bana teslîme tenbîh olunmak matlûbumdur dedikde gıbbe’s-suâl mezbûr el-Hâc Mehmed cevâbında yedinde olan işbu mübâya‘a hücceti nâtık olduğu üzre bin doksan beş senesi şehr-i Rebî‘ulevveli’nin on dokuzuncu gününde işbu müdde‘iye-i mezbûre Hatice Hâtun ve işbu hâzır bi’l-meclis oğlu mezbûr Sunullah Çelebi menzil-i mahdûd-ı mûreslerini bi cümleti’l-müştemilât ve’t-tevâbi‘ ve kâffeti’l-hukūk ve’l-menâfi‘ tarafeynden îcâb ve kabûlü hâvî bey‘-i bâtt-ı kat‘î ile üç bin yüz esedî guruşa cümlesini bana bey‘ ve teslîm ben dahi iştirâ ve kabûl ve tesellüm ve semen-i mezbûr üç bin yüz esedî guruşu ikisine edâ ve teslîm anlar dahi ahz u kabz ve tesellüm edip menzil-i merkūm cümlesi mülk-i müşterâm olmağla vaz‘-ı yed ederim deyû def‘le mukābele edicek gıbbe’l-istintâk ve’l-inkâr, merkūm el-Hâc Mehmed Ağa’dan def‘-i mezbûra muvâfık beyyine taleb olundukda müdde‘iye-i mezbûre Hatice Hâtun’un zâtını ma‘rifet-i şer‘iyye ile ârifân mârrü’l-beyân Yakub Ağa mahallesi sükkânından yağlıkçı Mehmed Çelebi b. Hasan ve mahmiye-i mezbûrede Mahmud Paşa mahallesinde sâkin Ahmed Ağa b. Veli nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘el-Hâc Mehmed Ağa’nın yedinde olan işbu mübâya‘a hücceti nâtık olduğu üzre bin doksan beş senesi Rebî‘ulevveli’nin on dokuzuncu gününde işbu müdde‘iye-i mezbûre Hatice Hâtun ve işbu hâzır bi’l-meclis oğlu mezbûr Sunullah Çelebi menzil-i mahdûd-ı mûreslerini bi cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-i bâtt-ı sahîha-i kat‘î ile üç bin yüz esedî guruşa bizim huzûrumuzda cümlesini işbu merkūm Mehmed Ağa’ya bey‘ ve teslîm ol dahi iştirâ ve kabûl ve tesellüm ve semen-i mezbûr üç bin yüz esedî guruşu ikisine edâ ve teslîm anlar dahi ahz u kabz ve tesellüm etmeleriyle hâlâ menzil-i mezbûr cümlesi müşterî-i mezbûr el-Hâc Mehmed Ağa’nın mülk-i müşterâsıdır biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince müdde‘iye-i mezbûre Hatice Hâtun bî-vech mu‘ârazadan men‘ olunup mâ hüve’l-vâki‘ bi’t-taleb ketb olundu. Fi’l-yevmi’t-tâsi‘ min Şa‘bâni’l-mu‘azzam li sene seb‘a ve tis‘în ve elf.<br><br><br>Şuhûdü’l-hâl: Hamamcı Ali Ağa b. Abdullah, Mustafa Ağa b. Abdurrahman, Receb Çelebi b. Mehmed, Mustafa Çelebi b. el-Hâc Ahmed, Mehmed Çelebi Haffâf. </p>          <br><a title="Önceki sayfa" style="text-decoration:none" href="./ayrmetin.php?idno=3449"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3451"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b428"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o704"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>