﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 138 Numaralı Sicil (H.1237-1238 / M. 1821-1822)<br>cilt: 87,&nbsp;sayfa: 95<br>Hüküm no: 53<br>Orijinal metin no: [11a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tırnovili İbrahim Ağa b. Mustafa ve Kılıç Ali Paşa vakfı mütevellîsi Dârendevîzade Seyyid Mustafa İzzet Efendi b. Seyyid Mustafa Efendi’nin iltizam davasında birbirlerinin zimmetlerini ibra ettikleri</b><br><br>Hâlâ revnak-efzâ-yı sadr-ı celîlü’l-kadr-ı fetvâ ve pîrâye bahşâ-yı mesned-i mu‘allâ-yı fazl ve takvâ Sultânü’l-ulemâi’l-‘izâm bürhânü’l-fuzalâi’l-kirâm Numanü’z-zaman Ebû Hanife-i devrân mefhar-i erbâbi’n-nesebi’l-âlî zübdet-i ashâbi’l-hasebi’s-sâmi‘ allâmetü’l-enâm hasenetü’l-eyyâm Şeyh-i meşâyihü’l-İslâm sellemehullâhu te‘âle’l-Meliki’l-Azîzi’l-Allâm devletlü inâyetlü atûfetlü kerâmetlü Yâsîncizâde es-Seyyid Abdülvahhab Efendi -etâlellâhu te‘âlâ ömruhû bi’l-‘izzi’l-ebedi- efendimiz hazretlerinin dâire-i aliyye-i veliyyü’n-ni‘amânelerinde zikri âtî husûsun ketb ü tahrîri içün bi’l-iltimâs cânib-i şerî‘at-ı garrâdan me’zûnen eşrâf-ı kuzât-ı kirâmdan vekāyi‘ kâtibimiz Mehmed Nuri Efendi irsâl olunup ol dahi mahmiye-i İstanbul’da Çelebioğlu mahallesinde kâin şeyhülislâm-ı müşârün-ileyh hazretlerinin şeref-bahş-ı sükûn buyurdukları devlethânelerinde kethudâ-yı âlî-câyları eşrâf-ı kuzât-ı kirâm-ı zevi’l-ihtirâmdan Mehmed Emin Efendi’nin odasına varıp zeyl-i sahîfede mektûbü’l-esâmî Müslimîn huzûrlarında akd-i meclis-i şer‘-i Nebevî ettikde mültezim tâifesinden Tırnovili İbrahim Ağa b. Mustafa nâm kimesne mahmiye-i mezbûrede Vâlide Hân’ında mütemekkin Sarrâf Artin v. Agop nâm zimmî hâzır olduğu hâlde meclis-i ma‘kūd-ı mezkûrda şeyhülislâm-ı müşârün-ileyh efendimiz hazretlerinin kethudâ-yı âlî-câyları olup taraf-ı bâhirü’ş-şeref-i veliyyü’n-ni‘amânelerinden husûs-ı âti’l-beyânı tasdîka dahi hizmet-i vekâletleriyle teşerrüf eden mûmâ-ileyh Mehmed Emin Efendi ile nezâret-i hazret-i müşârün-ileyhde âsûde evkāftan merhûm Kılıç Ali Paşa evkāf-ı şerîfesinin hâlâ bi’l-fi‘il mütevellîsi olup müşârün-ileyh efendimiz hazretlerinin mektûbculuk hizmet-i celîleleriyle [11b] şeref-yâb olan sâhib-i hâzihi’l-vesîka müderrisîn-i kirâm-ı zevi’l-ihtirâmdan Dârendevîzâde fazîletlü es-Seyyid Mustafa İzzet Efendi b. el-merhûm es-Seyyid Mustafa Efendi mahzarlarında Sarrâf Tankar oğlu Yoseb v. Avanes zimmî hâzır olduğu hâlde bi-tav‘ihi ikrâr-ı tam ve takrîr-i kelâm edip merhûm-ı müşârün-ileyh Kılıç Ali Paşa vakf-ı şerîfi müstegallâtından Bahr-ı sefîd’de vâki‘ Susam adası mukāta‘asının bin iki yüz otuz altı senesi Martı ibtidâsından sene-i mezbûre Şubatı gāyetine değin bir sene-i kâmilede hâsıl olan a‘şâr-ı şer‘iye ve rüsûmât-ı örfiyesini ahz ü kabz ve zabt etmek üzere şeyhülislâm-ı sâbık merhûm el-Hâc Halil Efendi hazretlerinin kethudâsı ve vakf-ı müşârün-ileyhin sâbıkā mütevellîsi gāib ani’l-meclis es-Seyyid el-Hâc Ebûbekir Efendi b. Hüseyin nâm kimesne zaman-ı tevliyetinde yüz bir bin guruş bedel-i iltizâm takdîriyle bi’t-tevliye bana ilzâm ve yedime bir kıt‘a zabıt temessükü i‘tâ eylediğinde ben dahi ba‘de’l-kabûl bedel-i iltizâm-ı merkūm yüz bir bin guruşun otuz üç bin guruşunu ber-vech-i peşîn ve mâ‘adâsını iki taksît ile cânib-i vakf içün edâya bi’l-mukāvele ta‘ahhüd etmemle bedel-i iltizâm-ı mezkûrun sâlifü’z-zikr otuz üç bin guruşunu mukāvelemiz üzere ber-vech-i peşîn nakden mâlımdan hâzır-ı mesfûr Sarrâf Artin zimmî yediyle mütevellî-i sâbık-ı mûmâ-ileyhin zaman-ı tevliyetinde gāib ani’l-meclis Sarrâf Şabcı Bahuraki v. Mosi nâm Yahûdîye teslîm ol dahi emâneten ba‘de’l-kabz vakf-ı müşârün-ileyhin tevliyeti mûmâ-ileyh es-Seyyid Mustafa İzzet Efendi’ye tevcîh olundukdan sonra gāib-i mesfûr Sarrâf Bahuraki Yahûdî meblağ-ı mezbûr otuz üç bin guruşu benim ve mütevellî-i sâbık-ı mûmâ-ileyhin emrimizle mütevellî-i lâhık-ı mûmâ-ileyh es-Seyyid Mustafa İzzet Efendi’nin re’y ve nâzır-ı müvekkil-i müşârün-ileyh hazretlerinin izn-i devletleriyle hâzır-ı mesfûr Sarrâf Yoseb zimmîye def‘ ü teslîm ol dahi ahz ü kabz edip ol-vechile meblağ-ı mezbûrdan mütevellî-i sâbık-ı mûmâ-ileyhin ve mesfûr Sarrâf Bahuraki Yahûdînin yed ve zimmetlerinde bir akçe ve bir habbe bâkī kalmayup meblağ-ı merkūm otuz üç bin guruş ber-vech-i meşrûh emriyle emâneten hâzır-ı mesfûr Sarrâf Yoseb zimmînin yedinde iken meblağ-ı mezbûrun on üç bin guruşunu iznimsiz umûr-ı vakfa sarfla ba‘de’l-istihlâk mâ‘adâ yirmi bin guruşu hâlâ hâzır-ı mersûm Sarrâf Yoseb zimmî yedinde olup lâkin sene-i merkūmede Rum tâifesinin vukū‘ bulan hıyânetlerinden cezîre-i merkūmede zuhûr eden fesâd ve ihtilâlden nâşi benim içün cezîre-i merkūmeye varıp mukāta‘a-i mezkûreyi zabt ve hâsılâtını kabz ile iltizâmına mahsûben ber-vech-i peşîn medfû‘um olan meblağ-ı merkūmu dahi istifâ mümkün olmamağla meblağ-ı merkūmdan iznimsiz umûr-ı vakfa sarf olunan on üç bin guruşu damânen ve mâ‘adâ mevcûd olan yirmi bin guruşu aynen bi-tarîki’r-red ki cem‘an otuz üç bin guruşu mütevellî-i mûmâ-ileyh es-Seyyid Mustafa İzzet Efendi ile hâzır-ı mersûm Sarrâf Yoseb zimmîden taleb ederim deyü da‘vâya tasaddî eylediğimde muslihûn tavassutuyla beynimiz tevfîk ve ıslâh olunup ben meblağ-ı mezbûrdan ber-vech-i muharrer iznimsiz umûr-ı vakfa sarfla istihlâk olunan on üç bin guruşu rızâmla vakf-ı müşârün-ileyhe teberrû‘ edip sarf olunduğunu mücîz ve tazmîn-i da‘vâmdan meccânen fâriğ olmamla mâ‘adâ mâlım olup emâneten mevcûd olan yirmi bin guruşu nâzır-ı müvekkil-i mûmâ-ileyh efendimiz hazretlerinin ve mütevellî-i mûmâ-ileyh es-Seyyid Mustafa İzzet Efendi’nin emirleriyle hâzır-ı mesfûr Sarrâf Yoseb zimmî bana def‘ ü teslîm ben dahi yedinden tamamen ve kâmilen ahz ü kabz ve istifâ etmemle fîmâ-ba‘d meblağ-ı merkūm otuz üç bin guruşdan nâzır-ı müvekkil-i müşârün-ileyh efendimiz hazretlerinin taraf-ı devletlerinde ve mütevellî-i mûmâ[-ileyh] es-Seyyid Mustafa İzzet Efendi’nin ve hâzır-ı mesfûr Sarrâf Yoseb zimmînin yed ve zimmet ve kıbellerinde ve cânib-i vakf-ı müşârün-ileyhde benim ve hâzır-ı mesfûr Sarrâf Artin zimmînin bir akçe ve bir habbe ve bir nesne hakkımız kalmayup umûr-ı vakf-ı müşârün-ileyhe sarfla istihlâk olunup ber-vech-i muharrer teberrû‘ eylediğim meblağ-ı merkūm on üç bin guruşun adem-i istifâsına ve bi’l-cümle husûs-ı mezkûra ve sâir cemî‘ hukūk-ı şer‘iyeye müte‘allik âmme-i de‘âvî ve mutâlebât ve kâffe-i eymân ve muhâsamâttan şurût-ı müfside ve uhûd-ı mubtıladan ârî ve cebr ü kerh ve muvâza‘adan berî ibrâ-i âmm-ı sahîh-i şer‘î ve iskāt-ı tamm-ı sarîh-i mer‘î ile cânib-i vakf-ı müşârün-ileyhi ve nâzır-ı müvekkil-i müşârün-ileyh efendimiz hazretlerinin ve vekîl-i mûmâ-ileyh Kethudâ Mehmed Emin Efendi’nin ve mütevellî-i mûmâ-ileyh es-Seyyid Mustafa İzzet Efendi’nin ve hâzır-ı mesfûr Sarrâf Yoseb zimmînin zimmetlerini ben ve hâzır-ı mesfûr Sarrâf Artin zimmîden her birimiz ibrâ ve iskāt eylediğimizde onlar dahi ibrâ-i mezkûru kabûl eylediler deyü hâzır-ı mesfûr Sarrâf Artin zimmînin dahi ikrâr ve tasdîkiyle mûmâ-ileyh Tırnovalı İbrahim Ağa’nın tâyi‘an eylediği ikrâr ve i‘tirâfını vekîl-i mûmâ-ileyh Kethudâ Mehmed Emin Efendi ve mütevellî-i mûmâ-ileyh es-Seyyid Mustafa İzzet Efendi ve hâzır-ı mesfûr Sarrâf Yoseb zimmî tasdîk etmeleriyle vâki‘ hâli kâtib-i merkūm mahâllinde tahrîr ve ma‘an meb‘ûs ümenâ-i şer‘le meclis-i şer‘a gelip alâ-vukū‘ihî inhâ ve takrîr etmeğin mâ-vaka‘a [bi’t-taleb ketb olundu.]<br><br>Fî 2 Z sene [1]237.<br><br>Şühûdü’l-hâl: Muhâsebe Kâtibi Mehmed Beyefendi b. el-Hâc İbrahim Bey, Eşrâf-ı kuzât-ı kirâmdan Çavuşzâde es-Seyyid el-Hâc Mehmed Salih Efendi, Müderrisîn-i kirâm-ı zevi’l-ihtirâmdan Gelenbevîzâde fazîletlü Mehmed Said Efendi b. el-merhûm İsmail Efendi, Mudurnulu Mehmed Efendi b. Mehmed, el-Hâc İsmail Ağa b. Ali, es-Seyyid Mehmed Hafid Efendi b. Mehmed, es-Seyyid Mehmed Râşid Ağa b. Hasan.</p>          <br><a title="Önceki sayfa" style="text-decoration:none" href="./ayrmetin.php?idno=32950"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32952"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist138&bsm=ist138b095"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist138&bsm=ist138o465"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>