﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 147<br>Hüküm no: 168<br>Orijinal metin no: [26b-1, Arapça]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehlika Hatun bt. Abdullah’ın vakfiyesi</b><br><br>Bundan akdem sicillât muhterik olmağla bu vakfiyenin bu mahalle kaydolunmasını mütevellî ricâ ve iltimâs etmeğin imzâsıyla kaydolunmuşdur.<br><br>(Mühür)<br><br>Allâhü hasbî<br><br>Mâ-sudira mâ-beyne’s-sutûr min-vakfi’l-vâkıf cezâhu’llâhü’ş-şekûr ma‘a mâ-fîhi mine’l-kuyûd ve’ş-şürût cerâ ledeyye ale’n-nemati’l-muharreri’l-mebsût ve innî kadaytü fîhi bi’s-sıhhati ve’l-lüzûmi âlimen bi’l-hilâfi’l-meşhûri’l-ma‘lûm ve ene’l-fakīr ilallâhi azze ve celle Ömer b. Osman el-müvellâ bi-mahkemeti Ahi Çelebi bi-medîneti Kostantıniyye hilâfeten -ufiye anhâ-<br><br>Elhamdülillâhi’l-meliki’l-azîz el-vâkıfü alâ-külli hâl ve’s-salâtü alâ-nebiyyihî en-nebiyyü’l-emîn sâhibü’ş-şeref ve’l-kemâl ve alâ-âlihî ve ashâbihi’llezîne el-makūl fî-hakkıhim “eshâbî ke’n-nücûmi bi-eyyihim ıktedeytüm ihtedeytüm” sallallâhu ta‘âlâ aleyhi ve aleyhim ammâ ba‘d. İşbu mazmûnunda vakıf ikrârından bahseden sahîh ve şer‘î bir hüccettir. Mahmiye-i Kostantıniyye mahallâtından Kara Mehmed Mahallesi’nde sâkine sâhibetü’l-hayrât ve’l-hasenât Mehlika Hatun bt. Abdullah kıbelinden âti’z-zikr vakıf ikrârına, tescîle ve rücû‘ da‘vâsına vekâleti kendisini ma‘rifet-i şer‘iyye ile ârifân olan Hasan b. Abdullah ve Ahmed b. Mehmed’in şehâdeti ile sâbit olan Mehmed b. Şa‘bân nâm kimse meclis-i şer‘-i şerîf ve mahfil-i dîn-i münîfe hâzır olup şöyle ikrâr u i‘tirâf eyledi ki, müvekkile-i mezbûresi işbu vakıf ikrârının kendisinden sudûruna kadar mâliki olduğu ve taht-ı tasarrufunda bulundurduğu, mahalle-i mezbûrede vâki‘, fevkānî iki bâb hâneyi, tahtânî bir bâb hâneyi, sundurmayı, su kuyusunu ve kenîfi müştemil, hudûdu iki tarafından Usta Behram b. Abdullah mülkü, iki tarafından da tarîk-i âm ile mahdûd bulunan cemî‘ menzilini cümle tevâbi‘i ve levâhıkı ve kâffe-i menâfi‘i ve merâfıkıyla niyet-i hâlise ve taviyyet-i vâfiye üzere habs ve vakfetti. Vâkıfe-i mezbûre menzil-i mezkûrda süknâyı mâdâm ki hayâtda ola evvelâ kendi nefsine, ba‘de vefâtihâ Mehmed b. Müstecâb nâm zevcine, ba‘de vefâtihi evlâdına, sonra evlâd-ı evlâdına sonra batnen ba‘de batnin ve fer‘an ba‘de fer‘in ile’l-inkırâz evlâd-ı evlâd-ı evlâdına şart etti. Ba‘de’l-inkırâz -el-iyâzü bi’llâhi’l-meliki’l-feyyâz- menzil-i mezkûrun mütevellî yediyle icâreye verilip hâsıl olan ücret-i kirânın vakt-i hâcetde menzil-i mezkûrun meremmetine sarf edilmesini, artanın mahalle-i mezbûre avârızına sarf edilmesini şart etti. Meremmete ihtiyaç olmadığında gallenin tamamının avârıza sarf edilmesini şart eyledi. Tevliyet-i hasbiyeyi mahalle-i mezbûre mescidinde müezzin olan kimseye şart etti. Cemî‘ vakf-ı mezbûru tescîl maksadıyla mütevellî nasbettiği Ramazan b. Abdullah nâm kimseye teslîm etti. O dahi tesellüm edip sâir mütevellîler evkāfda nasıl tasarruf ettiler ise öyle tasarruf etti. Vâki‘ ikrâr mütevellî-i mezbûr tarafından bi’l-muvâcehe tasdîk edildi. Hâl bu minvâl üzere iken vekîl-i merkūm vakf-ı akār İmam a‘zam ve hümâm-ı efham Ebû Hanîfe el-Kûfî -cûziye hayrü’l-cezâ ve kûfî- indinde gayrı lâzımdır diyerek vekâlet-i mahkiyesi hasebiyle menzil-i mezbûrun vakfiyetinden rücû‘ etti ve menzilin müvekkile-i mezbûresinin mülküne istirdâdını talep etti. Mütevellî-yi mezbûr, İmâm-ı sânî Ebû Yusuf’un kavline göre mücerred “vakaftü” demekle vakfın lâzım olacağını, Muhammed b. Hasan eş-Şeybânî indinde de mütevelliye teslîmle vakfın lüzûm kesbedeceğini iddi‘a ederek red ve teslîmden imtinâ‘ etti. Bu husûsda muhâsama edip hâkim-i hâsim-i muvakki‘-ı sadr-ı hâze’l-kitâb bi-tevkī‘ihi’ş-şerîfi’l-müstetâb huzûrunda murâfa‘a olunduklarında hâkim-i mûmâ-ileyh vakıf cânibini evlâ ve ahrâ görüp İmâmeyn-i hümâmeyn kavilleri üzere vakf-ı akārın sıhhat ve lüzûmuna hükmetti. Menzil-i mezbûr bu sûretle dünyâ durdukça bey‘, rehin, temlîk ve îrâs edilemez şekilde sahîh, lâzım, müseccel bir vakıf oldu. “Fe-men beddelehû ba‘de mâ-semi‘ahû fe-innemâ ismühû ale’llezîne yübeddilûnehû innallâhe semî‘un alîm”.<br><br>Cerâ zâlike ve hurrire fi’l-yevmi’s-sâlis aşere min-Şevvâli’l-mükerrem li-sene selâsin ve elf.<br><br>Şuhûdü’l-hâl: Musa Efendi b. Halil el-hatîb, Üstâd Behram b. Abdullah el-cerrâh, Mustafa Halîfe b. Ramazan el-müezzin, diğer Mustafa Halîfe b. Halil el-müezzin ve gayruhum mine’l-huzzâr</p>          <br><a title="Önceki sayfa" style="text-decoration:none" href="./ayrmetin.php?idno=350"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=352"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b147"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o416"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>