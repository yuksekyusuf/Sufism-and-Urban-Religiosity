﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 72<br>Hüküm no: 2<br>Orijinal metin no: [1b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sarraf Marat’ın bağ ve bahçesini Apostol’a sattığı</b><br><br>Ba‘de’l-fek mübâya‘a<br><br>Vilâyet-i Anadolu’da Eğin kazâsına tâbi‘ Çorak nâm karye ahâlîsinden olup mahmiye-i İstanbul’da Tahtelkale kurbünde sarrâf dükkânında mütemekkin Sarrâf Marat v. İmircan nâm zimmî meclis-i şer‘-i enverde yine karye-i mezbûreden bâ‘isü’s-sifr Apostol v. Nazar nâm zimmî muvâcehesinde ikrâr ve takrîr-i kelâm edip akd-i âtî sudûruna değin yedimde mülküm olup karye-i mezbûre toprağında vâki‘ bir tarafdan Apostol zimmî bağı ve bir tarafdan çayır ve bir tarafdan kayalık ve bir tarafdan tarîk-i âm ile mahdûd kürûmî mülk bağım ile yine bir tarafdan Misail nâm zimmî bahçesi ve bir tarafdan çayır ve bir tarafdan kayalık ve bir tarafdan tarîk-ı âm ile mahdûd mülk bahçemi târîh-i kitâbdan on beş sene mukaddem üç yüz guruş semen-i makbûza bi-tarîkı’l-istiğlâl mezbûr Apostol zimmîye mahallinde bey‘ ve teslîm ol dahi ber-vech-i muharrer iştirâ ve tesellüm etmiş idi. Lâkin târîh-i mezbûrdan ilâ-hâze’l-ân benim için fekk-i rehn [ve] edâ-i deyn müyesser olmamağla hâlâ hudûdları zikr olunan bağ ve bahçemi bi-cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-i bâtt-ı sahîh-i şer‘î ile yine mezbûr Apostol’a bi-safkain vâhidetin üç yüz elli guruşa bey‘ ve temlîk ve yine her biri mahallinde kabz ve tesellüme taslît eylediğimde ol dahi ber-minvâl-i muharrer iştirâ ve temellük ve kabûl eylediğinden sonra semenleri olan meblağ-ı mezbûr üç yüz elli guruşun üç yüz guruşu zimmetimde olan üç yüz guruşa takas eylediğinde ben dahi ba‘de’l-mukāssa ve’l-kabûl mezbûr Apostol bâkī elli guruşu dahi bana def‘ ü teslîm eyledikde yedinden ahz u kabz edip meblağ-ı mezbûr üç yüz elli guruşu ol vechile tamâmen ahz u kabz eyledim ba‘de’l-yevm hudûdları zikr olunan bağ ve bahçede benim kat‘an alâka ve medhalim kalmayıp mezbûr Apostol’un mülk-i müşterâsı olmuşdur, keyfe mâ yeşâ’ ve yehtâr mutasarrıf olsun dedikde gıbbe’t-tasdîk.<br><br>Fî 10 Za sene 1152.<br><br>Şuhûdü’l-hâl: Mehmed Beşe b. Ali, Ahmed b. İsmail, Mehmed b. İsmail, Mustafa Bey b. İbrahim, Hüseyin b. Halil, Misail v. Şöhret, Hazaros v. Nahek, Masis v. Karabet, Siryab v. Elmas</p>          <br><a title="Önceki sayfa" style="text-decoration:none" href="./ayrmetin.php?idno=6217"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6219"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b072"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o681"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>