﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 1027<br>Hüküm no: 841<br>Orijinal metin no: [191b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ömer Çelebi’nin vefat eden Ayşe Hatun’un vasisi olduğunu ispat ettiği</b><br><br>Mahmiye-i İstanbul’da Kâtibkasım mahallesinde sâkine iken bundan akdem vefât eden Âişe Hatun bt. İbrahim b. Abdullah’ın vech-i âtî üzere vesâyâsını tenfîze vasiyy-i muhtârı olduğunu iddi‘â eden hâfızü’l-kitâb Ömer Çelebi b. Mustafa meclis-i şer‘-i hatîr-ı lâzımü’t-tevkīrde müteveffât-ı mezbûrenin zâhirde zevc-i metrûku Ahmed Bey’den gayrı vâris-i ma‘rûfu olmamak vechi üzere terekesinin nısfına vâzı‘u’l-yed olup mahmiye-i mezbûrede bi’l-fi‘il Beytülmâli’l-hâs emîni olan fahrü’l-akrân Mustafa Ağa b. Abdülmennan b. Abdullah tarafından husûs-ı âti’l-beyânda müseccel vekîli ve kıbel-i şer‘den husûmet ve redd-i cevâba me’zûn olan Mehmed Çelebi b. Mustafa mahzarında üzerine da‘vâ ve takrîr-i kelâm edip müteveffât-ı mezbûre Âişe Hatun bt. İbrahim b. Abdullah hâl-i marazında fevti günü bi-emrillâhi te‘âlâ kazâ-i nahb eylediğimde cemî‘ terekemin sülüsü[nü] ahz ü kabz edip bin bir akçe iskāt-ı salâtım içün devrolunup fukarâya tasadduk oluna ve eyyâm-ı mu‘tâdede tabh-ı ta‘âm ve it‘âm-ı fukarâ ve sulehâ oluna ve malik olduğum bir Mushaf-ı şerîf dahi vakf olup talebe-i ilimden bir müstahıkka verile ve bir Mushaf-ı şerîf dahi iştirâ olunup müstahıkkından birine verile ve fazla kalırsa hamele-i Kur’ân’dan müstahıkkına verilip rûhum [192a] içün hatm-i şerîf tilâvet ettirile deyü vasiyet edip tenfîzine ve sülüsânından zevcim mezbûr Ahmed Bey’in nısf hissesi verildikden sonra bâkīsi li-ümmin kız karındaşım olup mahrûse-i Edirne’de sâkine Hadîce Hatun bt. Hamza’ya îsâle beni vasiyy-i muhtâr nasb ü ta‘yîn ettikde ben dahi muvâcehesinde ba‘de’l-kabûl musırraten-aleyhâ fevt oldukda tenfîz-i vesâyâ murâd eylediğimde vekîl-i mezbûr mâni‘ olur suâl olunsun dedikde gıbbe’s-suâl vekîl-i mezbûr cevâbında müvekkilinin vech-i muharrer üzere terekeye vaz‘-ı yedini ikrâr ve müdde‘î-i mezbûrun vech-i meşrûh üzere müdde‘âsını inkâr edicek müdde‘î-i mezbûrdan sıdk-ı makāline beyyine taleb olundukda udûl-ı ahrâr-ı ricâl-i Müslimînden mahalle-i mezbûre sükkânından Mehmed Ağa b. Hüseyin ve diğer Mehmed Çelebi b. Hüseyin ve İbrahim Çelebi b. Mehmed li-ecli’ş-şehâde meclis-i şer‘a hâzırûn olup isre’l-istişhâd fi’l-hakīka müteveffât-ı mezbûre Âişe Hatun bt. İbrahim b. Abdullah hâl-i marazında fevti günü bi-emrillâhi te‘âlâ kazâ-i nahb eylediğimde cemî‘ terekemin sülüsünü ahz ü kabz edip bin bir akçesi iskāt-ı salâtım içün devrolunup fukarâya tasadduk oluna ve eyyâm-ı mu‘tâdede tabh-ı ta‘âm ve it‘âm-ı fukarâ ve sulehâ oluna ve malik olduğum bir Mushaf-ı şerîf dahi vakf olup talebe-i ilimden bir müstahıkkına verile ve bir Mushaf-ı şerîf dahi iştirâ olunup müstahıkkından birine verile ve fazla kalırsa hamele-i Kur’ân’dan müstahıkkına verilip rûhum içün hatm-i şerîf tilâvet ettirile deyü huzûrumuzda vasiyet edip tenfîzine ve bâkī sülüsânından zevcim mezbûr Ahmed Bey’in nısf hissesi verildikden sonra bâkīsini li-ümmin kız karındaşım olup mahrûse-i Edirne’de sâkine Hadîce Hatun bt. Hamza’ya îsâle mezbûr Ömer Çelebi’yi vasiyy-i muhtâr nasb ü ta‘yîn ettikde ol dahi muvâcehesinde ba‘de’l-kabûl musırraten-aleyhâ fevt oldu biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm mâ-vaka‘a kayd-şüd.<br><br>Fî 2 min-Recebi’l-ferd sene 1110<br><br>Şuhûdü’l-hâl: Şemsi Efendi b. Emin Mehmed Efendi, Rûşenî Mehmed Efendi b. İbrahim, Hüseyin Ağa b. Halil, Abdi Efendi b. Hasan, Ramazan Çelebi b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=37784"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37786"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b1027"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1050"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>