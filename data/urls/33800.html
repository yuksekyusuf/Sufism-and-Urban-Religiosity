﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 426<br>Hüküm no: 373<br>Orijinal metin no: [71a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sarraf Lambek v. Yorgi’nin, Kasr-ı Alay karşısındaki dükkân arsasının Bâbıâlî’ye ilavesi için istimlaki</b><br><br>Bâb-ı Âlî’ye ilâve olunan sarrâf dükkânı arsası ferâğı<br><br>Ma‘rûz<br><br>Arzuhâl eden Sarrâf Lambek v. Yorgi zimmî bi’l-ma‘iyye istimâ‘a me’mûr Haremeyn-i şerîfeyn müfettişi Emin Beyefendi-zâde fazîletlü Abdülkadir Beyefendi tarafından mürsel Kâtib Mehmed Hamdi Efendi ma‘iyyeti ve hâssa mi‘mârı hulefâsından Selim Sâbit ve Mehmed Tahir Halîfeler ma‘rifetleriyle dâ‘îhânemizde ma‘kūd meclis-i şer‘-i münîrde kendi nefsinden asîl ve vâlidesi Nefise Hatun bt. Abdullah tarafından husûs-ı âtîde vekîl-i müseccel-i şer‘îsi zâtı mu‘arrefe Âişe bt. Mehmed Emin nâm hatun muvâcehesinde hâcegân-ı müşeyyedü’l-erkândan Bâb-ı Âlî binâ emîni hazret-i vekâlet-penâhî sa‘âdetlü Halil Beyefendi ibnü’l-merhûm Mustafa Ağa tarafından vekîl-i şer‘îsi es-Seyyid Mehmed Efendi ibnü’l-merhûm es-Seyyid Ahmed ve Dârü’s-sa‘âdeti’ş-şerîfe ağası hazretleri nezâretlerinde âsûde evkāfdan İstanbul’da vâki‘ merhûme ve mağfûrun-lehâ Aynî Şah Sultân -tâbe serâhâ- Hazretleri Vakfı mütevellîsi Mehmed Nazif Efendi tarafından vekîl-i mürseli Teberdâr el-Hâc Mahmud Halîfe hazır oldukları hâlde vakf-ı müşârün-ileyhâ müstagallâtından İstanbul’da Emin Hayreddin mahallesinde Bâb-ı Âlî kurbünde Kasr-ı Âlây karşısında kâin asîl ve müvekille-i mezbûretânın bi’l-icâreteyn tasarruflarında olan menzil tahtında olup hevâsı mezbûretânın uhdelerinde olan terbî‘an on altı zirâ‘ muhterik sarrâf dükkânı arsası babam mersûm Yorgi v. Dimitri zimmînin bâ-temessük-i mütevellî bi’l-icâreteyn tasarrufunda iken bundan akdem hâlik oldukda bana intikāl edip lâkin zikrolunan menzil ve dükkân arsaları tarafeyn ve kurb ve civârında bulunan sâir arsalar ile ma‘an bâ-irâde-i seniyye bu def‘a inşâ olunmakda olan Bâb-ı Âlî’ye ilâve ve idhâl olunmağla ben dahi ber-vech-i muharrer bi’l-intikāl mutasarrıf olduğum sâlifü’z-zikr on altı zirâ‘ sarrâf dükkânı arsasını hüsn-i rızâ ve tayyib-i hâtırım ve ferâğ-ı mu‘teber-i kat‘î ile yüz elli guruş bedel-i makbûz ve müstehlek mukābelesinde bâ-re’y-i mütevellî asîl ve müvekkile-i mezbûretân Nefise ve Âişe Hatunlara ale’l-iştirâki’s-seviy mukaddemâ ferâğ ve tefvîz ve teslîm eylediğimde ol dahi ber-vech-i muharrer tefevvüz ve tesellüm ve kabûl ve bedel-i ma‘lûm ve makbûz mukābelesinde müvekkil-i mûmâ-ileyh Halil Beyefendi’ye bâ-re’y-i mütevellî kat‘iyen ferâğ ve tefvîz ve teslîm etmişdi el-hâletü hâzihî ferâğ-ı mezkûrlarda şurût-ı müfside müdde‘âsına ve bedel-i müstehlek-i merkūm istirdâdına ve bi’l-cümle husûs-ı mezkûra müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ ve ıskāt eyledik deyü takrîrini asîl ve vekîl-i mezbûre Âişe Hatun asâleten ve vekâleten tasdîk ve mütevellî vekîli merkūm dahi ber-vech-i muharrer tasarruflarına izin verildiğini takrîr ve bu vechile kat‘-ı nizâ‘ eyledikleri İstanbul Mahkemesi’nden huzûr-ı âlîlerine i‘lâm olundu.<br><br>Fî 17 min-L sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33799"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33801"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b426"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o550"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>