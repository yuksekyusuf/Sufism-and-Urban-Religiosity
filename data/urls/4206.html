﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 382<br>Hüküm no: 465<br>Orijinal metin no: [81b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Mehmed b. Abdullah’ın borç ikrarı ve vasiyeti</b><br><br>Husûs-ı âti’z-zikrin mahallinde ketb ve tahrîri için savb-ı şer‘den matlûben irsâl olunan Ebûbekir Efendi haffâf tâifesinden el-Hâc Mehmed b. Abdullah’ın mahmiye-i İstanbul’da Sultanhamamı kurbunda Çakır Ağa mahallesinde sâkin olduğu menziline varıp, zeyl-i kitâbda muharrerü’l-esâmi müslimîn huzûrlarında akd-i meclis-i şer‘ eyledikde, mezbûr el-Hâc Mehmed meclis-i ma‘kūd-ı mezbûrda râfi‘ü hâze’l-kitâb İvaz Çelebi b. Abdülmennân mahzarında ikrâr ve takrîr-i kelâm edip, [mahalle-i] mezbûre sâkinelerinden iken bundan akdem fevt olan Ümmühâni Hâtun bt. İbrahim’in sadrî sagīr oğlu Musa’nın ben vasîsi olmağla, müteveffât-ı mezbûreden ber-mûceb-i defter-i kassâm irsen kendiye isâbet eden dokuz bin üç yüz otuz altı akçe kıymetli bir re’s câriye ve eşyâ ile nakid yirmi dört bin beş yüz elli altı akçesini ben bi’l-vesâye ba‘de’l-ahz, meblağ-ı mezbûru imâl edip nemâsından iki bin dört yüz akçe hâsıl olmağla, asl-ı mâl merkūm yirmi dört bin beş yüz elli altı akçe ile nemâsından hâsıl olan meblağ-ı mezbûr iki bin dört yüz akçe ki, cem‘an yirmi altı bin dokuz yüz elli altı akçeyi kendi mesârifime sarfla istihlâk eyledim. bi emrillâhi te‘âlâ fevt olduğumda terekemi ba‘de’l-kabz techîz ve tekfînimi gördükden sonra meblağ-ı mezbûr yirmi altı bin dokuz yüz elli altı akçeyi terekemden sagīr-i mezbûra edâya mezbûr İvaz Çelebi’yi vasiyy-i muhtâr nasb ve ta‘yîn edip, ol dahi vesâyet-i mezbûreyi kabûl ve merâsimini edâya ta‘ahhüd eyledi dedikde, gıbbe’t-tasdîki’ş-şer‘î vâki‘ hâli mezbûr Ebûbekir Efendi mahallinde ketb ü tahrîr edip, ba‘dehû ma‘an ba‘s olunan Mustafa Beşe b. Mehmed ve Abdullah Efendi b. Veli ile meclis-i şer‘a gelip alâ vukū‘ihî inhâ etmeğin, mâ vaka‘a bi’t-taleb ketb olundu. Fi’l-yevmi’r-râbi‘ aşer min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: Sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=4205"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4207"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b382"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o456"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>