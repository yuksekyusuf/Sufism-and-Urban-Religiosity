﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 438<br>Hüküm no: 421<br>Orijinal metin no: [60a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Seyyid Zekeriya Ağa’nın sattığı pirinç bedelinden Mehmed Ağa’dan sekiz bin iki yüz kuruş alacağı olduğu</b><br><br>8.200 guruş hüküm<br><br>Ma‘rûz<br><br>Sâhib-i arzuhâl es-Seyyid Zekeriya Ağa b. Osman nâm kimesne Çarşamba günü arz odasında huzûr-ı hazret-i sadâret-penâhîde ma‘kūd meclis-i şer‘-i münîrde derûn-ı arzuhâlde mezkûrü’l-ism Filibeli el-Hâc Osman Efendi dâmâdı Başa demekle ma‘rûf Mehmed Ağa b. el-Hâc İsmail nâm kimesne muvâcehesinde ben ve mezbûr Mehmed Ağa bundan akdem medîne-i Filibe’de sâkin olduğumuz hâlde malımdan beher keyli beşer guruş beşer paraya olmak üzere bin altı yüz keyl pirinci mezbûr Mehmed Ağa’ya bey‘ ü temlik ve teslîm ve semeni olan cem‘an sekiz bin iki yüz guruşu Enderûn-ı Hümâyûn agavâtından gāib ani’l-meclis es-Seyyid Mustafa Ağa’ya götürüver deyü emr eylediğimde ol dahi ber-vech-i muharrer iştirâ ve temellük ve tesellüm ve kabûl ve âhara bey‘le istihlâk edip lâkin semen-i mezkûr sekiz bin iki yüz guruşu emrimle gāib-i mezbûra vermeyip zimmetinde kalmağla hâlâ taleb ederim deyü da‘vâ etdikde ol dahi cevâbında müdde‘î-i mezbûr es-Seyyid Zekeriya Ağa medîne-i mezbûrede ol-mikdâr keyl pirinci Âsitâne-i aliyye’de sâkin kayınpederin mezbûr el-Hâc Osman Efendi’ye götür teslîm eyle ol dahi vech-i meşrûh üzere sekiz bin iki yüz guruşa âhara bey‘ birle semeni gāib-i mezbûr es-Seyyid Mustafa Ağa’ya versin deyü yedime bi’l-emâne teslîm edip ben dahi ba‘de’l-ahz ve’l-kabz kayınpederim mezbûra teslîm ol dahi ahz ü kabz ve âhara bey‘ birle semenini gāib-i mezbûr es-Seyyid Mustafa Ağa’ya vermeyip deyni olan sarrâfa vermiş idi deyü müdde‘î-i mezbûrdan ol-mikdâr pirinci bi’l-emâne kabzını ikrâr lâkin kat‘iyyen iştirâ eylediğini ve mâ‘adâ müdde‘âsını inkâr etmekle müdde‘î-i mezbûr ber-minvâl-i muharrer müdde‘âsını udûlden Ali Ağa b. Ebîbekir ve Salih Ağa b. Abdullah nâm kimesneler şehâdetleriyle bi’l-muvâcehe vech-i şer‘î üzere isbât etdikden sonra mezbûr Mehmed Ağa husûs-ı mezkûru dahi bi-tamamihi tâyi‘an ve kat‘iyyen ikrâr ü i‘tirâf etmeğin alâ mûcibi i‘tirâfihî meblağ-ı merkūm sekiz bin iki yüz guruşun müdde‘î-i mezbûr es-Seyyid Zekeriya Ağa’ya edâ ve teslîmiyle merkūm Mehmed Ağa ilzâm olunduğu İstanbul Mahkemesi’nden huzûr-ı âlîlerine i‘lâm olundu.<br><br>Fî 7 min-Cemâziyelâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31828"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31830"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b438"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o613"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>