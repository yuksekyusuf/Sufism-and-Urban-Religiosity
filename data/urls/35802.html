﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 208<br>Hüküm no: 127<br>Orijinal metin no: [26b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vaktiyle ekmekçi esnâfı kethüdâsı Hüseyin Hüsnü Efendi’ye ait ekmek fırını ve değirmeni hisselerinin müzâyede yoluyla satılması ve Zahîre Hazinesi’ne olan borçlarının ödenmesi</b><br><br>Balık pazarı hâricinde habbâz fırını mübâya‘ası. Nushateyn. Muahharan tashîh olunmuşdur ihrâc şüd fî 25 L sene 300<br><br>Âsitâne-i sa‘âdet âşiyâne ve bilâd-ı selâse mahkemelerine mine’l-kadîm bâ-fermân-ı âlî merbût olan duhâncı gediklerilerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda olan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı hazret-i cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahmiye-i İstanbul’da Hoca Paşa mahallesinde sâkin iken bundan mukaddem vefât eden mukaddemâ ekmekçi esnâfı kethüdâsı Hüseyin Hüsnü Efendi b. Mehmed Tahir b. zu‘amâdan Ömer Ağa’nın verâseti zevce-i menkûha-i metrûkesi Fâtıma Dilber Hanım bt. Abdullah ile sulbî sagīr oğlu Hasan Tahsin Bey ve sulbiye kebîre kızı Emine Nefise Perver Hanım ve sulbiye sagīre kızı Fâtımatü’z-zehra’ya münhasıra olduğu lede’ş-şer‘i’l-enver zâhir ve mütehakkık oldukdan sonra sagīrân-ı mezbûrânın tesviye-i umûrlarına kıbel-i şer‘den bâ-hüccet-i şer‘iyye vasiyy-i mansûbları el-Hâc Mehmed Efendi b. Ahmed mezbûre Fâtıma Dilber Hanım tarafından husûs-ı âti’z-zikrde vekîl-i müseccel-i şer‘îsi es-Seyyid Abdülhalim Ağa b. Süleyman ile zâtı ta‘rîf-i şer‘î ile mu‘arrefe olan mûmâ-ileyhâ Emine Nefise Perver Hanım hâzır oldukları hâlde meclis-i şer‘-i şerîf-i enverde bâ‘isü’l-kitâb nefsinden asîl ve li-ebeveyn er karındaşı Balmumcuzâde es-Seyyid Mehmed Nuri Efendi b. es-Seyyid el-Hâc Mehmed Emin tarafından husûs-ı câi’z-zikrde tasdîka vekîl-i şer‘îsi Hayriye tüccârı mu‘teberânından es-Seyyid Süleyman Eşref Efendi mahzarında esnâf-ı merkūme kethüdâsı İbrahim Ağa b. Ahmed ile sâir mazbûtü’l-esâmî nizâm ustaları taraflarından mürsel vekîlleri esnâf-ı merkūme yiğitbaşısı es-Seyyid İsmail Efendi b. es-Seyyid Mehmed Emin hâzır olduğu hâlde bi’l-vesâye ikrâr-ı tâm ve takrîr-i kelâm edip mahmiye-i mezkûre hısnı ebvâbından Balık pazarı kapısı hâricinde aşçı ve kaynarcı dükkânları beynlerinde vâki‘ merhûm Rüstem Paşa Vakfı müsakkafâtından asîl ve vekîl-i mûmâ-ileyh es-Seyyid Süleyman Eşref Efendi ile karındaşı müvekkil-i mûmâ-ileyh es-Seyyid Mehmed Nuri Efendi’nin bi’l-icâreteyn taht-ı tasarruflarında olan şehriye otuz guruş kirâlı bir bâb habbâz fırını ve şehriye otuz guruş kirâlı altı horoslu bir bâb habbâz değirmeni derûnlarında mevcûde beyne’l-esnâf gedik ta‘bîr olunur yirmi dört re’s bârgir ve onlara tâbi‘ sâir âlât-ı lâzime-i ma‘lûmenin on iki re’s bârgir ve onlara isâbet eden âlât-ı sâiresi âharların ve dörder re’s bârgirden on iki re’s bârgir ve onlara iktizâ eden âlât-ı sâiresi dahi müteveffâ-yı mûmâ-ileyh Hüseyin Hüsnü Efendi ve asîl ve vekîl-i mûmâ-ileyh es-Seyyid Süleyman Eşref Efendi ve Haçuk’un yedlerinde olup bin iki yüz altmış sekiz senesi Zilka‘deti’ş-şerîfesinin onuncu günü târihiyle müverraha ve ol târihde Dârü’l-hilâfeti’l-aliyye kādısı olan sudûr-ı izâmdan Yasincizâde semâhatlü es-Seyyid Mehmed İlmi Efendi hazretlerinin imzâ ve hatmlarını hâviye işbu bir kıt‘a mübâya‘a hüccet-i nâtıka olduğu üzere yedlerinde mülkleri iken müteveffâ-yı mûmâ-ileyh Hüseyin Hüsnü Efendi hayâtında ve asîl ve vekîl-i mûmâ-ileyh es-Seyyid Süleyman Eşref Efendi ve merkūm Haçuk ber-minvâl-i muharrer mâlik oldukları on iki re’s bârgir ve onlara iktizâ eden âlât-ı sâiresinin üçer re’s bârgirden dokuz re’s bârgir ve onlara isâbet eden âlât-ı sâiresini yedlerinde bi’l-ibkā mâ‘adâ üç re’s bârgir ve onlara îcâb eden âlât-ı sâiresini bin iki yüz yetmiş bir senesi Şevvali’l-mükerreminin on beşinci günü es-Seyyid Mehmed Salih Efendi bâ-hüccet-i şer‘iyye ve merkūm Haçuk’un ber-vech-i muharrer yedinde ibkā eylediği sâlifü’l-beyân üç re’s bârgir ve onlara isâbet eden âlât-ı sâiresini dahi mezbûr es-Seyyid Mehmed Nuri Efendi’ye kezâlik bâ-hüccet-i şer‘iyye bey‘ ve teslîm ettiklerinden sonra müteveffâ-yı mûmâ-ileyh Hüseyin Hüsnü Efendi ber-minvâl-i muharrer yedinde ibkā eylediği üç re’s bârgir ve onlara îcâb eden âlât-ı sâiresi yedinde mülkü olduğu hâlde vefât etdikde zikr olunan üç re’s ve onlara îcâb eden âlât-ı sâire sagīrân-ı mezbûrân ile müvekkile-i mezbûre Fâtıma Dilber Hanım ve hâzıra-i mûmâ-ileyhâ Emine Nefise Perver Hanım’a mevrûs olmağla ben bi’l-vesâye hâzır-ı vekîl-i mezbûr es-Seyyid Abdülhalim Ağa müvekkilesi mezbûre Fâtıma Dilber Hanım’a izâfetle bi’l-vekâle ve hâzıra-i mûmâ-ileyhâ Emine Nefise Perver Hanım dahi bi’l-asâle zikr olunan üç re’s bârgir ve onlara îcâb eden âlât-ı sâireyi münâdî yediyle sûk-ı sultânî ve mecma‘-ı nâs olan mahallerde lede’l-müzâyede ve gıbbe inkıtâ‘ı’r-rağbe el-yevm semen-i misli idüğü cerîdede mazbûtü’l-esâmî müslimin ihbârlarıyla zâhir ve mütehakkık olan yetmiş dört bin dört yüz guruşa tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile bâ-izn-i şürekâ ve bâ-ilmühaber asîl ve vekîl ve müvekkil-i mûmâ-ileyhümâ es-Seyyid Süleyman Eşref Efendi ve es-Seyyid Mehmed Nuri Efendi’ye bey‘ ve temlîk ve vech-i lâyıkı üzere teslîm eylediğimizde onlar dahi ber-vech-i muharrer seviyyen iştirâ ve temellük ve tesellüm ve kabz u kabûl eylediklerinden sonra müteveffâ-yı mûmâ-ileyh Hüseyin Hüsnü Efendi’nin hayâtında Zahîre Hazinesi’ne zimmetinde yirmi altı bin doksan guruş deyni olduğu mütehakkık olmağla semen-i mezkûr yetmiş dört bin dört yüz guruşun yirmi altı bin doksan guruşu deyn-i mezkûra mahsûben hazine-i mezkûrede kabza memûre edâ etmek üzere ben bi’l-vesâye ve vekîl-i hâzır-ı mezbûr es-Seyyid Abdülhalim Ağa bi’l-vekâle ve hâzıra-i mûmâ-ileyhâ Emine Nefise Perver Hanım dahi bi’l-asâle asîl ve vekîl ve müvekkil-i mûmâ-ileyhümâ es-Seyyid Süleyman Eşref Efendi ve es-Seyyid Mehmed Nuri Efendi’ye emr ve tarafımızdan tevkîl eylediğimizde onlar dahi kabûl ve ber-vech-i meşrûh edâ-i deyne ta‘ahhüd edip semen-i mezkûrun mâ‘adâsı olan kırk sekiz bin üç yüz on guruşu tamâmen bize def‘ u teslîm biz dahi yedlerinden bi’l-vesâye ve bi’l-vekâle ve bi’l-asâle ahz u kabz ve müteveffâ-yı mûmâ-ileyhin defter-i kassâmına idhâl eyledik ba‘de’l-yevm zikr olunan üç re’s bârgir ve onlara îcâb eden âlât-ı sâirede vasîleri olduğumuz sagīrân-ı mezbûrân Hasan Tahsin Bey ve Fâtımatü’z-zehra Hanım ve müvekkile-i mezbûre Fâtıma Dilber Hanım ve hâzıra-i mûmâ-ileyha Emine Nefise Perver Hanım’ın aslâ ve kat‘â alâka ve medhalleri kalmayıp asîl ve vekîl ve müvekkil-i mûmâ-ileyhümâ es-Seyyid Süleyman Eşref Efendi ve es-Seyyid Mehmed Nuri Efendi’nin ale’l-iştirâki’s-seviy mülk-i müşterâları ve hakk-ı sırfları olmuşdur dedikde gıbbe’t-tasâduki’ş-şer‘î mâ-vaka‘a bi’t-taleb ketb olundu.<br><br>Fî 20 Muharrem sene 1279<br><br>Şuhûdü’l-hâl: Muhzır Osman Ağa b. ( ), Muhzır İsmail Ağa b. ( ), Muhzır el-Hâc Yusuf Ağa b. ( ), Muhzır Feyzullah Ağa b. ( ), Tahtacı el-Hâc Salih Ağab. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35801"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35803"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b208"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o397"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>