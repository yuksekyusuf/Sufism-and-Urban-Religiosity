﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 345<br>Hüküm no: 334<br>Orijinal metin no: [86b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat eden İbrahim Çelebi b. Osman’ın vârislerinin vefat eden Kadı Ömer Efendi’de olan alacağının vârislerinden tahsili</b><br><br>Mahmiye-i İstanbul’da Ali Paşa-yı Atîk mahallesi sâkinelerinden iken bundan akdem vefât eden İbrahim Çelebi b. Osman’ın sulbî sagīr oğlu Mehmed ile sulbiye sagīre kızı Hatice’nin vâlideleri ve taraf-ı şer‘den tesviye-i umûrlarına mansûbe vasîleri olan bâ‘is-i hâze’l-kitâb Raziye bt. Şükrullah nâm hâtun meclis-i şer‘de, mahmiye-i mezbûrede Çavuş Mescidi mahallesi sükkânından olup vilâyet-i Rumeli’de kasaba-i Niş kadısı iken bundan akdem vefât eden Ömer Efendi b. Abdullah nâm kimesnenin li ebeveyn er karındaşı ve tereke-i vâfiyesine vâzı‘ü’l-yed olan Abdüllatîf Efendi mahzarında üzerine da‘vâ ve takrîr-i kelâm edip vasîleri olduğum sagīrân-ı mezbûrânın yedimde olan mallarından târih-i kitâbdan üç sene mukaddem müteveffâ-yı mezbûr Ömer Efendi hayâtında yedinden istidâne ve kabz eylediği üç yüz esedî guruş ve iştirâ ve kabz ettiği beynimizde ma‘lûm çuka semeninden kırk beş esedî guruş, min haysi’l-mecmû‘ zimmetinde sagīrân-ı mezbûrâna üç yüz kırk beş esedî guruş deyni olup hattâ şuhûd mahzarında ikrâr dahi ettiğinden sonra kable[’l-edâ] vefât edip zimmetinde kalmağla hâlâ tereke-i vâfiyesine vâzı‘ü’l-yed olan mezbûr Abdüllatîf Efendi’ye suâl olunup meblağ-ı mezbûrun müteveffâ-yı mezbûrun tereke-i vâfiyesinden bana edâ ve teslîme tenbîh olunmak matlûbumdur dedikde gıbbe’s-suâl ve’l-inkâr müdde‘iye-i mezbûreden müdde‘âsını mübeyyine beyyine taleb olundukda mahmiye-i mezbûrede Hoca Kasım mahallesi sükkânından Müezzin Mustafa Çelebi b. Şaban ve Şaban Efendi b. Hüseyin nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr Ömer Efendi hayâtında târih-i kitâbdan üç sene mukaddem müdde‘iye-i mezbûre yedinden sagīrân-ı mezbûrânın mallarından istidâne ve kabz eylediği üç yüz esedî guruş ve iştirâ ve kabz eylediği beynlerinde ma‘lûm çuka semeninden kırk beş esedî guruş ki cem‘an zimmetinde sagīrân-ı mezbûrâna vâcibü’l-edâ ve lâzımü’l-kazâ üç yüz kırk beş esedî guruş deyni olduğunu bizim huzûrumuzda ikrâr ve bizi işhâdetmiş idi biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olup müdde‘iye-i mezbûre dahi kendi akdi olmağla tahlîf-i şer‘-i ile tahlîf olundukdan sonra mûcebince meblağ-ı mezbûr üç yüz kırk beş esedî guruşla müteveffâ-yı mezbûrun tereke-i vâfiyesinden müdde‘iye-i mezbûreye edâ ve teslîme merkūm Abdüllatîf Efendi’ye ba‘de’t-tenbîh, mâ vaka‘a bi’t-taleb ketb olundu. Fi’l-yevmi’s-sâdis ve’l-ışrîn min şehri Rebî‘ilevvel li sene seb‘a ve semânîn ve elf.<br><br><br>Şuhûdü’l-hâl: Mehmed Çelebi b. Muslu, Mustafa Çelebi b. Bektaş, Mustafa Efendi el-İmâm, Şaban Efendi b. Hüseyin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27668"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27670"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b345"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o736"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>