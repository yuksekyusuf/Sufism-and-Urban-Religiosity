﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 403 Numaralı Sicil (H. 1154-1155 / M. 1740-1742)<br>cilt: 70,&nbsp;sayfa: 130<br>Hüküm no: 181<br>Orijinal metin no: [31a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yol kesip adam soyan ve manastır basıp rahibine eziyet eden eşkıyadan İbrahim b. Abdullah’ın cezâlandırılması için sevki</b><br><br>Üsküdar’a muzâfe Adalar nâhiyesine tâbi‘ Tuzla karyesinde sâkin Romanos v. Dimitri nâm râhib derûn-ı arzuhâlde mezkûrü’l-ism İbrahim b. Abdullah’ı zindân hasekisi kulları mübâşeretiyle bâ-fermân-ı âlî Üsküdar’a ihzâr ve muvâcehesinde târih-i i‘lâmdan on iki gün mukaddem kable’l-işâda Kartal nâibi Süleyman Efendi dâ‘îlerinin arz ve i‘lâm edip esnâ-i ahzda mürd olan refîki Yorgi ve âhar refîki gāib ani’l-beled Tanaş nâm zimmîler ile karye-i mezbûre kurbünde olan manastırı basıp işbu mezbûr İbrahim benden altun talebi ile göğsüme ve ağzıma ateş koyup işbu mu‘âyene olunduğu vech üzere göğsümü ihrâk edip karye-i mezbûre etrâfında Kemikli Dede nâm mahâlde âlet-i harb ile gece hâlinde gezip ebnâ-i sebîlin önüne inip mâllarını nehb ü gāret ve katl-i nüfûs ve bu makūle fesâd ve şekāvet âdet-i müstemirresi olup ve’l-hâsıl mezbûr İbrahim’in vech-i arzdan izâlesi vâcib olmağla keyfiyet-i ahvâli vukūfu olan bî-garaz Müslimînden suâl olunup mûceb-i şer‘îsi icrâ olunmak matlûbumdur deyü da‘vâ ettikde mezbûr İbrahim husûs-ı mezbûru bi’l-külliye inkâr edip müdde‘î-i mezbûr râhib gece hâlinde ve mezbûr İbrahim içün manastıra varıp ber-vech-i muharrer altun talebi ile göğsüne ve ağzına ateş vaz‘ eylediğini beyândan âciz olmakla keyfiyet-i ahvâli Üsküdar’a tâbi‘ Kartal karyesi ahâlîsinden İbrahim Ağa b. Halil ve es-Seyyid Mustafa Ağa b. Mehmed ve zikrolunan Tuzla karyesi ahâlîsinden İmâm Mustafa Efendi b. Ahmed ve diğer İbrahim b. İsmail ve es-Seyyid Yusuf b. Abdullah ve diğer İbrahim b. Hüseyin nâm kimesnelerden her biri işbu şakī-i mezbûr İbrahim kendi hâlinde olmayıp gece hâlinde âlet-i harb ile Kemikli Dede ve ol havâlîde gezip ebnâ-i sebîlin yollarına inip nehb ü gāret ve kat‘-ı tarîk ve katl-i nüfûs âdet-i müstemirresi olup ve’l-hâsıl bu vechle “sâ‘îbi’l-fesâdi fi’l-arz ve vâcibü’l-izâledir” deyü alâ-tarîkı’ş-şehâde muvâcehesinde meclis-i şer‘de haber vermeleriyle mahbûs-ı mezbûrun şer‘an hakkında lâzım gelen cezâsı re’y-i veliyyü’l-emre müfevvez olmakla şakī-i mezbûr İbrahim Haseki merkūm kulları yediyle huzûr-ı âlîlerine irsâl olundu.<br><br>Fî 4 Zilka‘deti’ş-şerîfe sene 1154</p>          <br><a title="Önceki sayfa" style="text-decoration:none" href="./ayrmetin.php?idno=52782"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52784"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk403&bsm=usk403b130"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk403&bsm=usk403o278"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>