﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 302<br>Hüküm no: 145<br>Orijinal metin no: [53a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Beş vakit namazın cami ve mescitlerde cemaatle eda edilmesi ve Cum‘a’nın sünnetlerinin terk edilmemesi emri</b><br><br>Bâ-sahh-ı âlî.<br><br>İstanbul kādısı fazîletlü efendi.<br><br>Evkāt-ı hamseyi cemâ‘atle edâ hakkında emr-i âlîdir.<br><br>Bir müddetden beri ba‘zı a‘vâm-ı nâsın gaflet ve cehâlet ve bir takım revâfiz ve melâhidenin iğvâ ve izlâlleriyle muvâfakatlarından nâşî İslâmiyetin alâmet-i zahîresi ve belki “es-salâtü imâdü’d-dîn” hadîs-i şerîfi muktezâsınca erkân-ı dîn-i mübînin umde-i bâhiresi olan salât-ı hamse-i mefrûzaya adem-i mübâderet ve dikkat etmekde oldukları mesmû‘ olup bu husûs şürût-ı İslâmiyete münâfî ve bi’l-vücûh rızâ-i ma‘delet-irtizâ-yı mülûkânenin hilâfı olduğuna mebnî ba‘de’l-yevm mümin ve muvahhid olanlar beş vakit namazı cevâmi‘ ve mesâcidde ve dâire ashâbı bulunanlar dahi konaklarında cemâ‘atle edâ vesâir umûr-ı dîniyye ve şi‘âr-ı İslâmiyeye dahi kemâ-yenbagī dikkat ve i‘tinâ ederek dünyâda medâr-ı fevz u nusret ve âhiretde bâ‘is-i necât ve selâmet olan salâh-ı hâl ve emr-i diyânete küçük ve büyük ve zükûr ve inâs kâffe-i ümmet-i Muhammed cân u gönülden ikdâm ve sa‘y-i evfâ eylemeleri husûsu mukaddem ve muahhar Anadolu ve Rumeli’nin üçer kollarına ve Dersa‘âdet’de iktizâ edenlere ale’t-tafsîl fermân-ı âlî ısdârıyla cümleye tenbîh ve iş‘âr ve hilâfına cesâret edenler dâreynde giriftâr-ı cezâ ve hüsrân olacakları etrâfıyla tavsiye ve tezkâr olunmuş olduğuna nazaran bu husûsa her tarafdan ale’d-devâm dikkat cümle ümmet-i Muhammed’e müretteb uhde-i diyânet ve İslâmiyet iken bu emr-i ehemme ekser-i nâs beyninde yine lâyıkıyla ri‘âyet olunmadığı meşhûd ve zâhir ve hâlbuki uli’l-emre âmme-i muvahhidîn olan imâmü’l-müminîn ve hâmi-i şerî‘at-ı hazret-i seyyidü’l-mürselîn şevketlü kerâmetlü kudretlü zıllullâhî pâdişâh-ı âlem-penâh efendimiz hazretlerinin zîr-i sâye-i me‘âlî-vâye-i şâhânelerinde müstazıll-ı kâffe-i ümmet-i Muhammed’i emr-i bi’l-ma‘rûf ve nehy-i ani’l-münker lâzımesince her hâlde Kitâbullâh’ın ahkâm-ı şerîfesine ve hazret-i fahr-i kâinât aleyhi efdâlü’t-tahiyyât efendimizin sünen-i münîfesine da‘vet ve tergīb ve dinlemeyenleri ber-muktezâ-yı şer‘-i şerîf terbiye ve tedîbe mübâderet etmeklik zimmet-i vâlâ-nehmet-i cihândârîlerine lâzım ve mütehattim idiği bedîhî ve bâhir olmağın bu kerre dahi herkesi îkāz ve tahzîr ile bundan sonra her kim üzerine farz-ı ayn olan evkāt-ı hamseyi terk eyler veyâhud özr-i şer‘îsi yoğiken cemâ‘atle edâda iğmâz ve tesâmüh eder ise o makūlelerin bi’t-tahkīk icrâ-yı tedîbleri irâdesiyle keyfiyet zıll-ı zalîl-i şâhânelerinde müstazıl olan âmme-i ehl-i İslâma ifâde ve tebyîn ve ma‘âzallâhu te‘âlâ hilâfını irtikâb edenler dünyâ ve âhiretde giriftâr-ı ikāb ve itâb olacaklarını herkesin gûş-ı hûşlarına telkīn ile mümin ve muvahhid olanlar <<evkātı>> evkāt-ı mefrûza-i cevâmi‘ ve mesâcidde ve dâire ashâbı bulunanlar dâirelerinde cemâ‘atle edâ ve Cum‘a günlerinde asl-ı salât-ı Cum‘a’yı kıldıkdan sonra cevâmi‘-i şerîfden çıkmaksızın ikāmesi derece-i vücûbda olan dört rek‘at sünnet-i [53b] müekkedeyi dahi îfâ edip muktezâ-yı diyânet ve lâzıme-i sünnet-i seniyyeye lâyıkıyla icrâ eylemeleri esbâbının istihsâline kemâliyle i‘tinâ ve dikkat eylemeleri bu def‘a dahi Memâlik-i şâhâneye kol kol evâmir-i şerîfe ısdâr ve tisyârıyla tekîd ve iş‘âr kılınmış ve keyfiyet Dersa‘âdet’de lâzım gelenlere dahi buyruldular tasdîriyle bildirilmiş olmağla imdi siz dahi eimme-i mahallâtı nezdinize celb-birle fîmâ ba‘d kâffe-i ehl-i İslâmın üzerilerine farz-ı ayn olan evkāt-ı hamseyi cevâmi‘ ve mesâcidde ve dâire ashâbı olanlar dâirelerinde cemâ‘atle edâ ve salât-ı Cum‘a’yı dahi sünnetleriyle tamamca îfâya vesâir ferâiz-i dîniyye ve sünnet-i seniyyeyi dahi kemâ-hüve’l-memûr yerine getirerek her hâlde küçük ve büyük ve zükûr ve inâs kâffe-i ehl-i İslâm hilye-i diyânet ve salâh-ı hâl ile ittisâfa dikkat ve i‘tinâya mübâderet ve ihtimâm eylemeleri matlûb-ı kat‘î-i mülûkâne idiğini ve bundan sonra dahi yine igmâz ve tekâsül ederler ise o makūlelerin bi’t-tahkīk icrâ-yı tedîblerine ibtidâr olunacağını mahalleleri ahâlîsine ifâdeye dikkat eylemelerini tenbîhe mübâderet eyleyesin deyü.<br><br>Fî-selhi Z sene 1242.</p>          <br><a title="Önceki sayfa" style="text-decoration:none" href="./ayrmetin.php?idno=34051"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34053"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b302"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o508"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>