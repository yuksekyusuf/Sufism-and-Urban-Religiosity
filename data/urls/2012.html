﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 666<br>Hüküm no: 854<br>Orijinal metin no: [102b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Miyaser v. Haçador’un, ölen Numanzâde Abdurrahman Efendi’ye sattığı menzilin parasının ödenmediği yolundaki iddiasının geçersiz olduğu</b><br><br>Mahmiye-i İstanbul’da Şeyh Ferhad mahallesi sükkânından Miyaser v. Haçador nâm zimmî dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i âlîde hâlâ mahmiye-i mezbûrede şıkk-ı evvel defterdârı kāimmakāmı olup bundan akdem bilâ-vâris vefât eden merhûm Numanzâde Abdurrahman Efendi’nin terekesinden olmak üzre zikri âtî menzile vâzı‘ü’l-yed olan Emîrü’l-ümerâ’i’l-kirâm Mehmed Paşa -dâme birruhû ve feşâ- mahzarında da‘vâ ve takrîr-i kelâm edip mahalle-i mezbûrda vâki‘ bir tarafdan Agop nâm zimmî mülkü ve bir tarafdan Serkis nâm zimmî mülkü ve bir tarafdan İbrahim Çelebi bahçesi ve bir tarafdan tarîk-i âm ile mahdûd bir bâb fevkānî ve bir bâb tahtânî odaları ve bir matbah ve bir sofa ve bir havlu ve bir su kuyusu ve zât-ı eşcâr-ı müsmire ve gayr-ı müsmire bahçeyi müştemil mülk menzilimi cümle tevâbi‘ ve levâhıkı ile bin yetmiş altı senesi Cemâziyelâhiresi’nin on yedinci günü müteveffâ-yı mezbûra hayâtında seksen bin akçeye bey‘ ve teslîm edip ol dahi iştirâ ve tesellüm edip semen-i mezbûru kable’l-edâ vefât etmekle zimmetinde kalmağın suâl olunup semen-i mezbûru tereke-i vâfiyesinden bana edâya mûmâ-ileyh Mehmed Paşa’ya tenbîh olunmak matlûbumdur dedikde gıbbe’s-suâl mûmâ-ileyh Mehmed Paşa cevâbında müteveffâ-yı mezbûr hayâtında semen-i mezbûr seksen bin akçeyi tamâmen müdde‘î-i mezbûra edâ ve teslîm edip müdde‘î-i mezbûr dahi ahz ve istîfâ edip hattâ müdde‘î-i mezbûr semen-i merkūmu vech-i muharrer üzre ahz ve istîfâ ettiğini sene-i mezbûre Cemâziyelâhiresi’nin on yedinci günü mahmiye-i mezbûrda Mahmud Paşa mahkemesinde nâibü’ş-şer‘ olan Ahmed Efendi huzûrunda ikrâr edip hüccet olunmuşidi deyû mazmûnu min külli’l-vücûh takrîr-i meşrûhuna mutâbıka ve târih-i mezbûr ile müverraha ve nâib-i mûmâ-ileyhin hat ve hatmini hâviye hüccet-i şer‘iyye ibrâz edicek gıbbe’s-suâl müdde‘î-i mezbûr Miyaser mazmûn-ı hüccet-i mezbûreyi inkâr etmeğin müşârün-ileyh Mehmed Paşa’dan mazmûn-ı hüccet-i mezbûreyi mübeyyine beyyine taleb olundukda udûl-i müslimînden olup mahalle-i mezbûrda imâm olan Mahmud Efendi b. Ali ve Osman b. Ahmed ve Halil b. İbrahim nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûr Miyaser menzil-i mahdûd-ı mezbûrun semeni olan meblağ-ı mezbûr seksen bin akçeyi müteveffâ-yı mezbûr Numanzâde Abdurrahman Efendi’den hayâtında ahz ve istîfâ ettiği sene-i mezbûr Cemâziyelâhiresi’nin on yedinci günü mahkeme-i mezbûrda nâibü’ş-şer‘ olan mûmâ-ileyh Ahmed Efendi huzûrunda merkūm Abdurrahman Efendi muvâcehesinde ikrâr ve bizi işhâd edip mûmâ-ileyh Ahmed Efendi dahi vech-i muharrer üzre ikrârını tahrîr edip hüccet-i mezbûreyi vermişidi, biz mazmûn-ı hüccet-i mezbûreye bu vech üzre şâhidiz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince müdde‘î-i mezbûr vech-i muharrer üzre mu‘ârazadan men‘ olunup mâ vaka‘a bi’t-taleb ketb olundu. Fi’l-yevmi’s-sâlis ve’l-ışrîn min Recebi’l-ferd li sene seb‘a ve seb‘în ve elf.<br><br><br>Şuhûdü’l-hâl: Fahrü erbâbi’t-tahrîr ve’l-kalem Ebûbekir Efendi b. ( ) Tezkireci, umdetü erbâbi’t-tahrîr ve’l-kalem Mustafa Efendi b. ( ) Tezkireci, zübdetü’l-a‘yân İsmail Ağa Serçavûşân, Eyüb Ağa b. ( ) Kethüdâ-yı hazret-i efendi</p>          <br><a title="Önceki sayfa" style="text-decoration:none" href="./ayrmetin.php?idno=2011"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2013"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b666"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0927"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>