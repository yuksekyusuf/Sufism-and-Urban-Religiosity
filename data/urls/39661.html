﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 352<br>Hüküm no: 369<br>Orijinal metin no: [74b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Edirne’nin Hızır Ağa mahallesi sakinlerinden Behman Ağa b. Abdülvehhab’ın belirtilen meblağı vakfettiği ve Osman Ağa b. Abdülmennân’ı mütevelli tayin ettiği vakfın tasdik edildiği</b><br><br>Şer‘iyyü’l-medlûl ve cerâ bi-enye telakkā bi’l-kabûl harrerehü’l-fakīr Mehmed b. Abdülganî -âmelehallâhu te‘âlâ bi-fazlihi’s-seniyyi el-Kādî bi-askeri Rumeli el-ma‘mûre -lâ-zâlet inânu eltâfi’l-ilâhiye ma‘mûre-<br><br>Mâ tazammenehü’l-kitâb min-vakfi’l-nükūd ve ta‘yîni’l-masârıf ale’n-neski’l-ma‘hûd ve mâ-…? fîhî mine’r-rücû‘i’l-mükedder ale’n-nehci’l-meşhûr ve’n-namti’l-mukarrer vâki‘un bilâ-iştibâh ve irtiyâb ve hakka sâtı‘un mukarrere bi’s-sıhhati ve’l-kabûl ve innî kazaytü fîhî bi’s-sıhha ve’l-lüzûm ale’t-tarzi’l-meşhûr ve’t-tavri’l-ma‘lûm kazâen câriyen alâ kavânîni’ş-şer‘ muvâfıkan …? âlimen bi’l-hilâf beyne’l-e’immeti’l-eşrâf fî-emri’l-evkāf ketebehu’l-abdü’l-fakīr ilallâhi’l-meliki’s-samed Mehmed b. Derviş Mehmed el-müvellâ-hılâfeten bi-medîneti Edirne el-mahmiyye ani’l-fiten ve’l-beliyye gafarallâhü te‘âlâ lehümâ bi-lütfihi’l-hafî ve fazlihi’l-celî.<br><br>Hamd-i mevfûr ve senâ-i mahsûr ol mâlikü’l-mülk ve’l-melekût rabbü’l-izzeti ve’l-ceberût vâkıf-ı ahvâl-i ins ü cân rezzâk-ı mahlûk-ı her dû-cihân cellet hikmetühû ve alet kelimetühû hazretlerinin dergâh-ı azamet-penâhına ref‘ olunur ki, nüsha-i insânı ketm-i ademden ebda‘-ı üslûb üzere ibdâ‘ ve imlâ ve ahsen-i takvîm üzere ihtirâ‘ ve inşâ edip mesâlik-i ma‘âşı ta‘lîm ve menâhic-i me‘âdı tefhîm eyledi ve dürûd-ı amîmü’l-vürûd ol sâhib-i makām mahmûd-ı resûl-i müctebâ habîb-i hüdâ Muhammed Mustafa hazretlerinin rûh-ı pür-fütûhlarına îsâr u nisâr olunur ki ashâb-ı me‘âsî ve âsâm ve yevme yü’hazü’l-nevâsî ve’l-akdâm ânın şefâ‘atine istinâd ve lütf u keremine i‘timâd ederler ve tahiyât-ı bî-had ve teslîmât-ı bî-ad ervâh-ı tayyibe-i âl u ahbâb ve eşbâh-ı tâhire-i evlâd u ashâb üzerlerine olsun ki herbiri emvâlini ve vücûh-ı hayrâta nisâr ve infâk fî-sebîlillâhi sâir ef‘âl üzerine nisâr eylediler -rıdvânullâhi te‘âlâ aleyhim ecma‘în- ve ba‘d erbâb-ı elbâba rûşen ve zâhir ve ashâb-ı âdâba ayân ve bâhirdir ki, muhitt-i devr cevr ü mihnetdir ve rahmet-i dehr derd ü zahmetdir ve bu âlem-i fânînin şarâbı serâb ve na‘îmi azâb sahîhi hasta ve alîl ve cevâdı hasîs ve bahîldir, lâ-cerem insân-ı kâmil ve merd-i âkil oldur ki me’âl-i âkıbeti tedebbür ve fikr-i serîr ile tefekkür edip “küllü nefsin zâʼikatü’l-mevt” nidâsı sem‘-i câna ermeden “küllü men aleyhâ fân” sadâsı gûş-ı cenâna girmeden “ed-dünyâ mezra‘atü’l-âhire” mübtegāsınca tohum-ı hayrâtı zirâ‘at ve bezr-i hasenâtı hirâset ede, binâenaleyh mahmiye-i Edirne -huffet bi’l-meymene- mahallâtından Hızır Ağa mahallesi sâkinlerinden olup Dergâh-ı Âlî -dâme mahfûfen bi’l-me‘âlî- müteferrikalarından olan sâhibü’l-hayrât ve tâlibü’l-meberrât Behmen Ağa b. Abdülvehhab zâdellâhu izzehû ve tevfîkahû ve ce‘ale’t-takvâ zâdehû ve refîkahû hazret-i rabbü’l-izzet cellet hikmetühû ve izzetühûdan kendiye vâsıl olan atâyâ-ı celiyye ve mevâhib-i aliyyeyi “ve in te‘uddû ni‘metâllâhi lâ-tuhsûhâ” vefkince hadd ü adde imkân olmadığı ma‘lûmu olup “mâ indekum yenfedu ve mâ indellâhi bâkin” mefhûm-ı latîfi kalb-i pâk ve serî‘ü’l-idrâklerine münsâk olup inân-ı azîmeti teksîr-i hayrâta ma‘tûf ve tevfîr-i meberrâta masrûf olmağın tasarrufât-ı şer‘iyyesi câize ve teberru‘ât-ı mer‘iyyesi nâfize olduğu hâlde meclis-i şer‘-i şerîf-i Ahmedî ve mahfil-i dîn-i münîf-i Muhammedî’de vakf-ı âti’z-zikri ihkâm ve tescîl ve lâ büd-mend olan her dakīk ve celîl için mütevellî nasb etdiği fahrü’l-a‘yân Osman Ağa b. Abdülmennân muvâcehesinde ikrâr-ı sahîh-i şer‘î ve i‘tirâf-ı sarîh-i mer‘î edip enfes-i emvâl ve atyab-ı menâlimden fıddî Osmanî beş kere yüz bin akçeyi sâir emlâkimden imtiyâz-ı tâmla mümtâz kıldığımdan sonra hâlisan li-vechillâhi’l-ferdi’s-samed vakf-ı mü’ebbed ve habs-i muhalled eyledim -tekabbelallâhu kabûlen hasenen ve ahsene ihsânen neciyyen- şöyle şart eyledim ki, meblağ-ı mezkûr mahmiye-i mezbûrede ale’l-vechi’l-helâl onu on bir buçuk akçe üzere yed-i mütevellî ile istirbâh ve istiğlâl olunup rehn-i kavî ve kefîl-i melî veyâhûd ikisinden biri olmayınca kimesneye bir akçe verilmeye ve her sene hâsıl olan yetmiş iki bin akçe nemâ ve gılâlden yevmî on akçe hakk-ı nezâret ola ve yevmî on beş akçe hakk-ı tevliyyet ola ve yevmî sekiz akçe hakk-ı kitâbet ola ve yevmî dörder akçe ile iki reşîd kimesne [75a] câbîler olalar ve otuz nefer ehl-i Kur’ân olan kimesnelere yevmî ikişer akçe verilip anlar dahi mahmiye-i mezbûrede Câmi‘-i Atîk’de câmi‘-i mezkûrun eczâʼ-i şerîfesi tilâvetinden sonra yevmî otuz aded eczâʼ-i şerîfe tilâvet edip sevâbını rûh-ı vâkıfa ihdâ edeler ve bu cüzhânlardan biri eczâʼ-i şerîfeyi tefrîk ve cem‘ edip yevmî bir akçeye mutasarrıf ola ve kezâlik cüzhânlardan biri ser-mükebbir olup ba‘de’l-hatm rûh-ı vâkıfa du‘â edip bir akçeye dahi mutasarrıf ola ve zikr olunan eczâʼ-i şerîfeden birinin tilâveti ve ser-mükebbirlik zikr olunan Hızır Ağa mahallesi imâmlarına meşrûta ola ve yevmî iki akçe ile bir kimesne buhûrî olup esnâ-i tilâvetde yakıp ta‘tîr-i dimâğ eyleye ve Câmi‘-i Atîk müʼezzinlerine her yılda bin iki yüz akçe ve Üçşerefeli Câmi‘-i şerîf müʼezzinlerine kezâlik her yılda bin iki yüz akçe ve Sultan Selim Hân Câmi‘-i şerîfi müʼezzinlerine kezâlik her yılda bin iki yüz akçe verile anlar dahi meblağ-ı mezkûru ale’s-seviyye iktisâm edip ve mukābelesinde evkāt-ı hamsede kable’l-ikāme bir Fâtihatü’l-kitâb ve üçer İhlâs-ı şerîf tilâvet edip sevâbın rûh-ı vâkıfa [i]hdâ edeler ve nezâret-i mahmiye-i mezbûrede bostancıbaşı olan ağa hazretlerine meşrûta olan (…)larından mercûdur ki vakf-ı mezbûrun ihyâsına sa‘y u himmet buyurulup nazar-ı inâyetlerin dirîğ buyurmayalar ve tevliyet dahi yine merkūm Osman Ağa’ya meşrûta ola, ba‘dehû re’y-i hâkime müfevvez ola ve kitâbet dahi mahmiye-i mezbûrede vâkı‘ Hadîka-i hâssa kâtibi olan umdetü erbâbi’t-tahrîr ve’r-rakam Hasan Bey b. Abdullah’a, ba‘dehû mezbûr Hasan Bey’in evlâdına ve evlâd-ı evlâdına ve evlâd-ı evlâd-ı evlâdına neslen ba‘d-ı neslin meşrûta ola ba‘de’l-inkırâz re’y-i hâkime müfevvez ola ve cihât-ı sâirenin dahi tevcîhi re’y-i hâkimü’l-vakte müfevvez ola, rızâen li’llâhi te‘âlâ ehil kimesnelere verilmek ile vakf-ı mezbûr ihyâ oluna ve zevcem olan umdetü’l-muhadderât Kamer Hatun bt. Abdullah’a yevmî yirmi akçe verile, ba‘dehû mezkûre hatunun evlâdına ve evlâd-ı evlâdına ve evlâd-ı evlâd-ı evlâdına neslen ba‘d-ı neslin meşrûta ola, ba‘de’l-inkırâz Medîne-i Münevvere’de -sallallâhu alâ münevverihâ- fukarâsına irsâl oluna ve utekāmdan Servinaz bt. Abdullah nâm hatuna dahi yevmî beş akçe verile, anların fevtinden sonra yine Medîne-i Münevvere’ye irsâl oluna ve zikr olunan Hızır Ağa mahallesi avârızı için beher sene üç bin altı yüz akçe verile ve yevmî bir akçe mahmiye-i mezbûre Bezzâzistân’ında bir dolab istîcâr olunup rihân ve nükūd ânda hıfz oluna ve min-ba‘d i‘tâkı müyesser olan on nefer kimesneye yevmî üçer akçe verile ve bâkī kalan ribhin mecmû‘u ile beher sene ta‘âm tabh olunup mürtezika it‘âm oluna, anlar dahi derûn-i dilden rûh-ı vâkıfa du‘âlar edip ve cenâb-ı hakdan mağfiret taleb eyleyeler, eğer mürûr-i eyyâm ve kürûr-ı a‘vâm ile şürût-ı mezbûra ri‘âyeti müte‘azzir olursa mecmû‘u Medîne-i Münevvere fukarâsına irsâl oluna ve mâdem ki (…) kayd-ı hayât ile mukayyed olam rıbh-ı mezkûrun mecmû‘u nefsime meşrûta olup ba‘de’l-vefât zikr olunan vech üzere mübâşeret oluna ve tebdîl ü tağyîr ve taklîl ü teksîr emri dahi yedimde ola deyüp meblağ-ı mezbûru fâriğan ani’ş-şevâgil mütevellî-i mezkûr Osman Ağa’ya teslîm eyledim ol dahi tevliyet-i mahkiyyesi hasebi ile kabz ve tesellüm edip sair evkāf mütevellîleri tasarruf etdikleri gibi bürheten mine’z-zamân mutasarrıf oldu dedikde vâkıf-ı mezbûru kelimât-ı meşrûhasında mütevellî-i mezkûr bi’l-müvâcehe tasdîk ve bi’l-müşâfehe tahkīk edip tarafeynden tasâduk emri tamâm oldukdan sonra vâkıf-ı mezbûr vech-i me’lûf ve meşrû‘ üzere istirdâd ve rücû‘-ı mukaddemâtına şurû‘ edip eimme-i-i selâse-i nehârîr katlarında vakf-ı nükūd bâtıl ve âna binâ olunan şürût ve kuyûd âtıl olmağın vakf-ı mezbûrdan rücû‘ ve kemâ-kân mülküme idhâl olunmasın murâd ederim deyü mütevellî-i mezbûrdan istirdâd edicek, mütevellî-i mûmâ-ileyh İmâm Züfer hazretlerinden hazret-i İmâm Ensârî -aleyhi rahmetü’l-bârî- rivâyeti üzere ihticâc edip redden imtinâ‘ etmekle beynlerinde nizâ‘ olup hâkim-i muvakkı‘-ı sadr-ı kitâb tûbâ-leh ve hüsn-me’âb hazretlerine murâfa‘a olduklarında hâkim-i mûmâ-ileyh -esbeğallâhü sicâle ni‘amihî aleyh- İmâm Züfer -aleyhi rahmetü’l-meliki’l-ekber- hazretleri reʼy-i şerîfleri üzere sıhhat-i vakf-ı nükūda ve sıhhat-i şerâîtine hükm etdikten sonra vâkıf-ı müşârun-ileyh lâ-zâle beyne’l-enâm müşârun-ileyh iâde-i kelâm edip vakf-ı nükūd eğerçi imâm-ı merkūm katında sahîhdir lâkin imâm-ı mezkûr katında sıhhat lüzûmu müstelzim değildir, ol cihetden meblağ-ı mezkûru mütevellî-i merkūmdan yine istirdâd ederim dedikde mütevellî-i mezkûr cevabında lühûk-ı hükm-i hâkim ile [75b] asl-ı sıhhat müttefekun-aleyh olmuşdur, sıhhat-i vakf ise imâmeyn-i hümâmeyn sadreyn-i kumkāmeyn imâm-ı sânî İmâm Ebû Yusuf ve imâm-ı sâlis İmâm Muhammed b. Hasan eş-Şeybânî katlarında husûsen ba‘de’t-teslîm ile’l-mütevellî sıhhat lüzûmdan müfârık değildir, binâenaleyh ol iki imâm-ı celîlü’ş-şân re’y-i şerîfleri üzere lüzûmuna dahi hüküm taleb ederim dedikde hâkim-i mûmâ-ileyh hazretleri taraf-ı vakfı tercîh edip imâmeyn-i hümâmeyn hazretleri kavl-i şerîfleri üzere lüzûmuna dahi bi’l-müvâcehe hükm edip, hükm-i sâbıkın ıhkâm ve kazâ-i lâyıkın itmâm etmekle vakf-i mezbûr cümle eimme-i-i dîn-i rahmet-karîn katlarında vakf-i lâzım ve habs-i mütehattim olup hiyel-i? nizâ‘ ve …? hisâm ledeyye? infisâm buldu, “Fe-men beddelehû ba‘de mâ semi‘ahû fe-innemâ ismühû ale’llezîne yübeddilûnehû innellâhe semî‘un alîm” ve ecrü’l-vâkıfı ale’l-hayyi’l-cevâdi’l-kerîm, cerâ zâlike ve, hurrire fi’l-yevmi’l-hâmis ve’l-ışrîn min-Cemâziyelâhire li-sene-i esneteyn ve selâsîn ve elf.<br><br>Şuhûdu’l-hâl: Fahrü’l-kuzât Ahmed Efendi b. Ramazan Efendi, umdetü’l-eimme-i Mustafa Efendi el-imâm bi’l-mahalleti’l-mezkûre, fahrü’l-akrân Yusuf Ağa, Ahmed Bey b. Hamza, Rıdvan b. Abdullah, Nasuh Bey el-cündî, Siyavuş Bey b. Abdullah, Osman Çelebi b. Sefer, İbrahim Bey b. Abdullah Kâtib-i Kapan, İbrahim Bey b. Hasan, Mehmed Çelebi b. Hamza, Hüseyin Çelebi el-kâtib, Şahin b. Abdullah, Mustafa Çelebi b. Ömer el-bevvâb, Memi b. Ömer Bey, Mehmed Çelebi el-kazzâz, el-Hâc Abdünnebi et-tâcir, Yusuf Bey b. Abdullah Çûkadâr, Süleyman b. Abdullah, Şa‘ban Bey Kethüdâ-i Mahmud Efendi ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39660"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39662"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b352"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o363"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>