﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 446<br>Hüküm no: 549<br>Orijinal metin no: [100b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İskarlo v. Yorgosık’ın vakıf mumhane dükkânı ile mum dükkânı aletlerindeki hissesini Antoron’a satması</b><br><br>Mumcu tâifesinden İskarlo v. Yorgosık nâm zimmî meclis-i şer‘-i şerîfde tâife-i mezbûreden işbu bâ‘isü’s-sifr Antoron v. Todori nâm zimmî muvâcehesinde ikrâr ve takrîr-i kelâm edip arsasına Ayasofya-i kebîr vakfına yüz yirmi akçe mukāta‘a-i kadîmesi olup binâsının akd-i âti’z-zikrin sudûruna değin dört sehmden iki sehm-i şâyi‘i benim ve biri Panayot nâm zimmî ile müteveffâ Mehmed Çelebi nâm kimesne veresesinin mülkü olup mahmiye-i mezbûr hısnı ebvâbından Çatladıkapı hâricinde vâki‘ bir tarafdan tarîk-i âm ve bir tarafdan sâhil-i bahr ve iki tarafdan Ayasofya Vakfı’ndan olan odalar ile mahdûd ve gedikli mumhâneden ve içinde mevcûd olup verese-i mezbûre ve mezbûr Panayot ile gedik mülkümüz olan bir kazgan ve bir destgâh ve bir mum kalıbı ve sâir beynimizde ma‘lûm mumcu âlâtından dört sehmden hissem olan iki sehm-i şâyi‘ini cümle tevâbi‘ ve levâhıkı ve kâffe-i hukūk ve merâfıkı ile bi-safkatin vâhidetin mezbûr Antoron’a tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahih-i şer‘î ile yüz altmış yedi bin beş yüz akçeye bey‘ ve teslîm mezbûr Antoron dahi iştirâ ve tesellüm etdiğinden sonra semen-i mezbûr yüz altmış yedi bin beş yüz akçeyi yedinden tamâmen ahz u kabz eyledim, min-ba‘d evvelâ zikr olunan mumhâne ve içinde olan mumcu âlâtının dört sehmden iki sehm-i şâyi‘i ve sâniyen zikr olunan mumhâne ve içinde olan mumcu âlâtının dört sehmden bir sehm-i şâyi‘i mezbûr Antoron’un mülk-i müşterâsıdır, keyfe mâ yeşâ ve yahtâr mutasarrıf olsun dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ aşer min-şehri Ramazani’l-mübârek li-sene ihdâ ve semânîn ve elf.<br><br>Şuhûdü’l-hâl: Ömer Bey b. Abdullah kethüdâ-yı mumcuyân, Abdi Çelebi b. Hüseyin, Mustafa Çelebi b. el-Hâc Ahmed, Mehmed Çelebi b. Abdullah, Kethüdâ-yı muhzırân, İbrahim b. Ahmed, Şükrullah b. Mustafa, el-Hâc Mehmed Çelebi b. Abdullah, Osman Çelebi b. Abdullah, İbrahim Çelebi b. Abdullah, Mehmed b. Ramazan, Süleyman b. Ahmed, Hasan b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=2866"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2868"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b446"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o523"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>