﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 112<br>Hüküm no: 91<br>Orijinal metin no: [14b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Abdullah Çelebi b. İbrahim Çelebi’nin menzil davasının reddi</b><br><br>Mahmiye-i İstanbul’da Kefeli mahallesinde sâkine iken bundan akdem vefât eden İbrahim Çelebi b. Abdi b. Mahmud’un hâlâ kebîr olan oğlu ve vârisi Abdullah Çelebi meclis-i şer‘-i şerîf-i enverde, zikri âtî menzile vâzı‘atü’l-yed olduğu sâbit olan işbu bâ‘isetü’l-kitâb Ayşe bt. Hüseyin nâm hâtun mahzarında üzerine da‘vâ ve takrîr-i kelâm edip, mahalle-i mezbûrede vâki‘ bir tarafı Emine Hâtun Vakfı ve iki tarafı Şakire bt. Abdullah b. Şaban Çelebi veresesi mülkleri ve bir tarafı tarîk-i âm ile mahdûd, dâhiliyesi fevkānî üç oda ve bir sofa ve altından bir mahzen ve su kuyusu ve zât-ı eşcâr-ı müsmire ve gayri müsmire bahçe ve hâriciyesi bir bâb fevkānî oda ve altında ahır ve kenîfi müştemil menzil babam müteveffâ-yı mezbûrun mülkü olup, ba‘de vefâtihî zevcesi Râbia bt. Bayram ve vâlidesi Hatice bt. İbrahim nâm hâtunlar ile bana irsen isâbet etmiş iken, hâlâ mezbûre Ayşe menzil-i mezbûra bi gayri hakkın kabz ve mâlikâne zabt ve tasarruf eder, suâl olunup menzil-i mezbûrda olan hisse-i irsiyemden kasr-ı yedine tenbîh olunması matlûbumdur dedikde, gıbbe’s-suâl mezbûre Ayşe cevâbında, fi’l-hakīka menzil-i mezbûr müdde‘î-i mezbûrun babası müteveffâ-yı mezbûrun mülkü olup bin yetmiş dört senesinde vefât eyledikde mezbûr Abdullah sagīr bulunup, vâlidesi mezbûre Râbia tesviye-i umûruna kıbel-i şer‘den mensûbe vasîsi olup ve müteveffâ-yı mezbûrun düyûn-ı müsbetesi olup, menzil-i mezbûrdan gayri mâlı olmayıp, sagīr-i mezbûrun tarafından nafakası dahi müte‘ayyin olmağla, mezbûretân Râbia ve Hatice bi’l-irsi’ş-şer‘î menzil-i mezbûru târih-i mezbûrda asâleten ve vesâyeten el-Hâc Mustafa Beşe nâm kimesneye ba‘de’l-müzâyede ve’l-kat‘ ani’r-rağbe otuz bir bin akçeye bey‘ ve teslîm ve kabz-ı semen edip, hattâ bâlâda şerh ve beyân olunan minvâl üzre olduğunu, ol târihde Bâb nâibi olan Mehmed Efendi huzûrunda cemm-i gafîr ihbâr edip, cânib-i şer‘den hüccet-i şer‘iyye tahrîr olundukdan sonra mezbûr el-Hâc Mustafa fevt olup, menzil-i mezbûr hasran vârisleri olan kebîr oğlu işbu hâzır bi’l-meclis Hüseyin Çelebi ve kebîre kızı Hatice’ye isâbet edip, onlar dahi menzil-i mezbûru Kemâhî Mehmed Efendi’ye semen-i ma‘lûma bey‘ ve kabz-ı semen edip, ba‘dehû mezbûr Kemâhî Mehmed Efendi bilâ-vâris fevt olup, menzil-i mezbûr cânib-i beytülmâle âid olmağla, emîn-i beytülmâlden menzil-i mezbûru semen-i ma‘lûma iştirâ etmekle mülk-i müşterâmdır deyu def‘le mukābele ve mazmûnı min külli’l-vücûh takrîr-i meşrûhuna mutâbık nâib-i mezbûrun imzâ ve hatmini hâviye hüccet-i şer‘iyye ibrâz etmeğin, gıbbe’l-istintâk ve’l-inkâr mezbûre Ayşe’den def‘-i meşrûhuna beyyine taleb olundukda, yine mahalle-i mezbûrede sâkin İvaz Efendi b. Şaban ve Süleyman b. Ömer li ecli’ş-şehâde meclis-i şer‘a hâzırân olup isre’l-istişhâd, fi’l-hakīka menzil-i mezbûrun mâliki olup işbu müdde‘î-i mezbûrun babası merkūm İbrahim Çelebi b. Abdullah b. Mahmud fevt oldukda düyûn-ı müsbetesi olup ve menzil-i mezbûrdan gayri mâlı olmamağla, ol târihde sagīr bulunan işbu müdde‘î-i mezbûrun vâlidesi mezbûre Râbia ile müteveffâ-yı mezbûrun vâlidesi merkūme Hatice menzil-i mezbûru zarûret-i deyni ve nafaka-i sâbite olundukdan sonra asâleten ve vesâyeten bi’l-izni’ş-şer‘î mezbûr el-Hâc Mustafa’ya semen-i ma‘lûma bey‘ ve kabz-ı semen edip, bâlâda tafsîl olunan minvâl üzre tedâvül-i eyâdî ile merkūme Ayşe iştirâ ve ol vechile mülk-i müşterâsı olmuşdur. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye eylediklerinde, gıbbe’t-tasdîk ve’t-tezkiye şehâdetleri makbûle olmağın, mûcebiyle mezbûr Abdullah Çelebi bî-vech mu‘ârazadan men‘ olunup, işbu vesîka bi’t-taleb ketb olundu. Fî evâsıtı Cemâziyelevvel li sene isneteyn ve mi’e ve elf.<br><br><br>Şuhûdü’l-hâl: Mehmed Ağa b. ( ), el-Hâc Mehmed b. el-Hâc Muharrem, Kadızâde Abdurrahman, Seydî Ali Bey, Kayyum Nurullah.</p>          <br><a title="Önceki sayfa" style="text-decoration:none" href="./ayrmetin.php?idno=3831"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3833"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b112"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o523"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>