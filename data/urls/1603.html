﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 385<br>Hüküm no: 445<br>Orijinal metin no: [61b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İftihar bt. Abdullah’ın, kirada oturduğu vakıf evi kocasına ferağ ettiği, ancak ferağın geçersiz olması üzerine İbrahim Beşe’ye 250 kuruşa devrettiğinin anlaşıldığı</b><br><br>Mahmiye-i İstanbul’da Mi‘mâr Sinan mahallesi sükkânından bâ‘isü’l-kitâb el-Hâc İbrahim Beşe b. Mehmed nâm kimesne meclis-i şer‘-i şerîf-i lâzımü’t-teşrîfde merhûm Manisalı Mehmed Paşa vakfı’ndan zikri âtî menzile vâzı‘ü’l-yed olan Mehmed Bey b. Receb ile vakf-ı mezbûr[a] mütevellî olan Ahmed Ağa b. Hasan mahzarında mezbûr Mehmed Bey üzerine da‘vâ ve takrîr-i kelâm edip mezbûr Mehmed Bey’in zevce-i menkûhası İftihar bt. Abdullah nâm hâtun vakf-ı mezbûrdan olup mahmiye-i mezkûreden Manisalı Çelebi mahallesinde vâki‘ bir tarafdan el-Hâc Veli ve bir tarafdan Hasan nâm kimesneler tasarruflarında olan vakf menziller ve bir tarafdan tarîk-i âm ve bir tarafdan tarîk-i hâs ile mahdûd bir bâb fevkānî ve iki bâb tahtânî odaları ve bir sofa ve kenîf ve havluyu müştemil icâre-i mu‘accele-i ma‘lûme ve günde bir akçe ücret-i müeccele ile mutasarrıf olduğu menzilini zevci mezbûr Mehmed Bey’e ferâğ ve tefvîz ol dahi tefevvuz ve kabûl ettikden sonra mezbûre İftihar’ın tarafından vekîl-i müsecceli olup şer‘an vekâleti sâbite olan Mehmed Beşe b. Abdülkerim nâm kimesne müvekkilem mezbûre İftihar bana cevr ü eziyyet etmeyip benim ile hüsn-i zindegâne edersen menzil-i mahdûd-ı mezbûrem senin olsun deyû menzil-i mahdûd-ı mezbûru mütevellî-i mezbûr Ahmed Ağa’nın izni ile zevci mezbûr Mehmed Bey’e ferâğ ve tefvîz ol dahi şart-ı mezkûr ile tefevvuz etmişidi deyû târih-i kitâb senesi şehr-i Rebî‘ulâhiri’nin yirmi dokuzuncu günü mahmiye-i mezbûre kadısı olan umdetü’l-mehâdimi’l-kirâm Mehmed Sadık Efendi huzûrunda mütevellî-i mezbûr ile mezkûr Mehmed Bey muvâcehelerinde mezbûr Mehmed Bey üzerine menzil-i mezbûra vâzı‘ü’l-yed olduğu hâlde da‘vâ eyledikde, mezbûr Mehmed Bey ferâğ-ı mezbûr [üzre] şart-ı mezkûr olduğunu inkâr edip vekîl-i mezbûr Mehmed Beşe dahi ferâğ-ı mezbûr şart-ı mezkûr ile olduğu[nu] zikr olunan Manisalı Çelebi mahallesi imâmı Mustafa Efendi b. Mehmed ve müezzini Mehmed Halîfe b. Mehmed ve ahâlîsinden el-Hâc İbrahim b. Ahmed ve el-Hâc Mustafa b. Hacı Veli ve İbrahim Çelebi b. Muslihiddin nâm kimesneler şehâdetleri ile isbât edip mûmâ-ileyh Mehmed Sadık Efendi dahi şehâdetlerini kabûl ve mûcebince ferâğ-ı mezbûrun mu‘teber olduğuna binâen menzil-i mezbûrdan mezbûr Mehmed Bey’in kasr-ı yedine ve müvekkile-i mezbûreye teslîmine tenbîh ettikden sonra müvekkile-i mezbûre İftihar menzil-i mahdûd-ı mezbûru mütevellî-i mezbûrun izni ile iki yüz elli esedî guruş bedel mukābelesinde bana ferâğ ve tefvîz ben dahi tefevvuz ve kabûl ettiğimden sonra mezbûre İftihar menzil-i mezbûru kabza beni taslît etmeğin suâl olunup menzil-i mezbûrdan kasr-ı yed ve bana teslîme mezbûr Mehmed Bey’e tenbîh olunmak matlûbumdur deyû mazmûnu min külli’l-vücûh takrîr-i meşrûhunu nâtıka ve târih-i kitâb senesi Rebî‘ulâhiri’nin yirmi dokuzuncu günü ile müverrah ve mûmâ-ileyh Mehmed Sadık Efendi’nin hat ve hatmini hâviye hüccet-i şer‘iyye ibrâz etmeğin gıbbe’s-suâl mezbûr Mehmed Bey cevâbında menzil-i mahdûd-ı mezbûru zevcem mezbûre İftihar bana bilâ-şart izn-i mütevellî ile ferâğ etmişidi deyip ferâğ-ı mezbûr şart-ı mezkûr ile olduğunu ve mazmûn-ı hüccet-i mezbûreyi bi’l-külliye inkâr edicek müdde‘î-i mezbûrdan müdde‘âsını mübeyyine beyyine taleb olundukda zeyl-i hüccet-i mezbûrda mastûrü’l-esâmî olan müslimînden Hasan Çavuş b. Ali ve Mehmed Çelebi b. Abdurrahman ve Hasan b. Kasım nâm kimesneler li ecli’ş-şehâde meclis-i şer‘a hâzırûn olup istişhâd olunduklarında fi’l-hakīka müvekkile-i mezbûre İftihar tarafından vekîl-i müsecceli olan mezbûr Mehmed Beşe mezbûre İftihar bana cevr ü eziyyet etmeyip benim ile hüsn-i zindegâne edersen menzil-i mahdûd-ı mezbûre senin olsun deyû menzil-i mahdûd-ı mezbûru zevci merkūm Mehmed bana ferâğ etmişidi deyû târih-i kitâb senesi Rebî‘ulâhiri’nin yirmi dokuzuncu günü mahmiye-i mezbûre kadısı olan mûmâ-ileyh Mehmed Sadık Efendi huzûrunda menzil-i mezbûra vâzı‘ü’l-yed olan mezbûr Mehmed Bey ile mütevellî-i mezbûr muvâcehelerinde bi’l-vekâle da‘vâ ve mezbûr Mehmed Bey ferâğ-ı mezbûrun şart-ı mezkûr ile olduğunu inkâr etmekle vekîl-i mezbûru Mehmed Bey vech-i muharrer üzre müdde‘âsına zikr olunan Manisalı Çelebi mahallesi imâmı Mustafa Efendi b. Mehmed ve müezzini Mehmed Halîfe b. Mehmed ve ahâlîsinden el-Hâc İbrahim b. Ahmed ve el-Hâc Mustafa b. Hacı Veli ve İbrahim Çelebi b. Muslihiddin nâm kimesneler vech-i şer‘î üzre şehâdet edip mûmâ-ileyh Mehmed Sadık Efendi dahi şehâdetlerini kabûl ve mûcebince ferâğ-ı mezbûr mu‘teber olmadığına binâen mezbûr Mehmed Bey’in menzil-i mezbûrdan kasr-ı yedine ve müvekkile-i mezbûreye teslîmine bizim huzûrumuzda mezbûr Mehmed Bey’e tenbîh eylediğinden sonra müvekkile-i mezbûre İftihar menzil-i mahdûd-ı mezbûrun hakk-ı tasarrufunu mütevellîsi mezbûr Hacı Ahmed Ağa’nın izni ile müdde‘î-i mezbûre iki yüz elli esedî guruş bedel mukābelesinde ferâğ ve tefvîz ve mezbûr Mehmed Bey’den kabza taslît edip müdde‘î-i mezbûr Hacı İbrahim dahi tefevvuz ve kabûl etmişidi menzil-i mezbûru müdde‘î-i merkūma teslîm merkūm Mehmed Bey üzerine lâzımdır biz mazmûn-ı hüccet-i mezbûreye ve bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince mezbûr Mehmed Bey’in menzil-i mezbûrdan kasr-ı yedine ve müdde‘î-i mezbûra teslîmine mezbûr Mehmed Bey üzerine hükm olunmağın mâ vaka‘a bi’t-taleb ketb olundu. Fi’l-yevmi’s-sâlis aşer min Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Fahrü’l-müderrisîn Ahmed Efendi el-Keşşâf, İbrahim Çelebi b. Ahmed, Ömer Bey b. Abdullah Kethüdâ-yı mumcuyân, Hacı Ahmed b. Mustafa, Mehmed Beşe b. Abdülkerim, Hüseyin Beşe b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=1602"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1604"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b385"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0968"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>