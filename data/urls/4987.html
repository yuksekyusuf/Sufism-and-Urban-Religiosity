﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 113<br>Hüküm no: 63<br>Orijinal metin no: [12b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Eyüp’te vakıf olan mahzenin diğer vakıflar gibi icareteyn ile kiraya verilmesinin vakfa fayda sağlayacağı</b><br><br>Merhûm Acemi kâtibi sâbık es-Seyyid Abdurrahman Efendi b. el-Hâc Hüseyin Efendi b. Mustafa nâm sâhibü’l-hayr babası merhûm-ı mezbûr Hüseyin Efendi’nin Hazret-i Ebî Eyyüb el-Ensârî -aleyhi’r-rahmeti’l-Bârî-’de Baba Hamid Mahallesi’nde vâki‘ süknâ ve tasarrufu evlâd-ı evlâd-ı evlâdına şart ve ta‘yîn eylediği bahçe tâ‘bir olunur menzil ve zikri âtî bir bâb vakıf mahzenin evlâdiyet ve meşrûtiyyet üzere mütevellîsi ve vâkıf-ı mûmâ-ileyh es-Seyyid Abdurrahman Efendi’nin sulbiye kebîre kızı Şerife Âişe Hatun ile sâir evlâdları es-Seyyid Hüseyin ve Şerife Ümmühan ve Şerife Rukiye evlâd el-mezbûr es-Seyyid Abdurrahman Efendi nâm kimesneler meclis-i şer‘-i hatîr-i lâzımü’t-tevkīrde her biri takrîr-i kelâm ve bast ani’l-merâm edip mahmiye-i mezbûrede Vâlide Sultan Câmi‘-i şerîfi kurbünde vâki‘ bir aded kârgîr mahzen bu ana gelince sâir evkāf müsakkafâtı gibi icâreteyn ile âhara îcâr olunmayıp müşâhereten îcâr olunagelip lâkin mahzen-i mezbûrun üzerine zamân-ı kadîmde âhardan fuzûlî kârgîr hâne binâ ve ihdâs olunmağla ol vechile mahzen-i mezbûre za‘if târî olduğundan gayrı pederimiz vâkıf-ı mûmâ-ileyh vakfiye-i ma‘mûlün-bihâsında mahzen-i mezbûrun icâresinden yevmî bir akçe vazîfe-i mütevellî ve fazlası peder-i ceddimiz merhûm-ı mezbûr Hüseyin Efendi’nin medîne-i mezbûrede vakfeylediği bahçe tâ‘bir olunan menzil ta‘mîr ve termîm oluna deyü şart ve ta‘yîn edip lâkin el-yevm menzil-i merkūm mürûr-ı zamân ile harâb ve mâil-i türâb olup bir vechile süknâ mümkün olmayıp ve icâre-i mezkûrenin fazlası ta‘mîre vefâ etmemekle el-hâletü hâzihî mahzen-i mezbûr sâir evkāf müsakkafâ[tı] misillü icâreteyn ile âhara îcâr ve hâsıl olan mu‘accele ile menzil-i mezbûr ta‘mîr olundukdan sonra fazlası vakf için yed-i mütevellîde hıfz ve i‘mâl ve bu vech üzere vakf-ı şerîfe nizâm verilmek vakfa enfa‘ ve evlâ olup ve pederimiz vâkıf-ı mezbûr vakfiye-i ma‘mûlün-bihâsında müsakkafât-ı vakf-ı mezbûru icâreteyn îcârdan men‘ etmediği ecilden kıbel-i şer‘den ber-vech-i muharrer amel etmek üzere izin verilmek murâdımızdır deyü vâkıf-ı mezbûrun vakfiye-i ma‘mûlün-bihâsını ibrâz eylediklerinde ba‘de’n-nazar fi’l-vâki‘ derûn-ı vakfiyede mahzen-i mezbûru icâreteyn ile âhara îcârdan men‘ ve lânet eder lafz olmayıp ve bi’l-cümle vâkıf-ı mûmâ-ileyhin sulbî evlâdları mezbûrûnun taleb ve iltimâslarından mâ‘adâ mütevellî-i vakfın taraf-ı vakfa hayr ve nâfi‘ olan umûrda tasarrufu şer‘an sahîh ve mu‘teber ve süknâ-yı menzil-i mezbûr harâb ve süknâ mümkün olmadığı cihetle mahzen-i mezbûrun ber-vech-i muharrer icâreteyn ile âhara îcârının lüzûmu zeyl-i sahîfede muharrerü’l-esâmî bî-garaz Müslimînin ihbârlarıyla muhakkak olmağın fîmâ ba‘d mahzen-i mezbûr ba‘de’l-müzâyede ve gıbbe’l-inkıtâ‘i’r-ragabât ecr-i misli ile âhara icâra mütevellî-i mezbûra izin-birle mâ-vaka‘a bi’t-taleb ketb olundu.<br><br>Fî-gurreti şehri Rebî‘ülevvel sene 1143.<br><br>Şuhûdü’l-hâl: Mahalle-i mezbûre imâmı Mustafa Efendi b. Hasan, müezzini Mehmed Halîfe b. Kaytas, Mahmud Ağa b. Osman, teberdâr Mustafa Halîfe b. Osman, Ahmed Ağa b. Abdullah, Halil Ağa b. Ahmed, es-Seyyid İsmail b. Ali, es-Seyyid Ali b. İsmail, Mehmed b. Abdullah, Abdullah b. Abdurrahman, Mehmed b. Ahmed, İbrahim b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=4986"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4988"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b113"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o751"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>