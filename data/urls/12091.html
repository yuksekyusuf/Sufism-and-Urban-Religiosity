﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 229<br>Hüküm no: 173<br>Orijinal metin no: [113-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Magdeline’ye ait olan ve bezirhanede bulunan gedik âletlerini emaneten elinde bulunduran Anaştaş’ın bu âletleri vekâleti sebebiyle Bakkal Todori’ye teslim etmesi</b><br><br>Aziz Efendi, vekâlet<br><br>Numara: 353, 40 guruş<br><br>Konya vilâyeti dâhilinde Niğde sancağına tâbi‘ Ürgüp kazâsı kurâsından Zelil karyesinde mütemekkine Devlet-i aliyye teba‘asının Rum milleti nisvânından Magdeline bt. el-müteveffâ Anaştaş v. Moyisi tarafından ber-vech-i âtî vekâlet iddi‘â eden teba‘a-i Devlet-i aliyyeden ve millet-i merkūmeden işbu hâmilü’r-rakīm Bakkāl Todori v. Haci Dimitri v. Nikoli zikri âtî gedik âlâtı hissesine bi’l-emâne vaz‘-ı yedi mütehakkık olan teba‘a-i Devlet-i aliyyeden ve millet-i merkūmeden Anaştaş v. Nikola v. Subisi mahzarında üzerine da‘vâ ve takrîr-i kelâm edüp mahmiye-i İstanbul’da Kapan-ı Dakīk kurbünde Hoca Halil Attâr mahallesinde Zeyrek caddesinde kâin ma‘lûmü’l-hudûd elli dört numara ile murakkam fevkınde odayı müştemil bir bâb bezirhâne derûnunda mevcûde Haremeyn-i Muhteremeyn Vakfı müstegallâtından bezirhâne gediği ta‘bîr olunur iki kıt‘a temessükle yevmî on iki akçe icâre-i müeccelelü âlât-ı lâzıme-i ma‘lûmenin yüz yirmi sehm i‘tibârıyla kırk iki sehm hissesi gāibe-i merkūmenin babası müteveffâ-yı merkūm Anaştaş v. Moyizi’nin sağlığında bi’l-icâreteyn taht-ı tasarrufunda olup ba‘de vefâtihî kızı gāibe-i merkūme ile diğer sulbiye kebîre kızı teba‘a-i Devlet-i aliyyeden ve millet-i merkūme nisvânından Makrine’ye münâsafeten intikāl edüp ol-vechile âlât-ı gedik-i mezkûrun yirmi bir sehmi gāibe-i merkūme Magdeline’nin âdiyen bi’l-icâreteyn taht-ı tasarrufunda ve merkūm Anaştaş yirmi bir sehm hisse-i mezkûreye gāibe-i merkūmenin teslîmiyle bi’l-emâne vâzı‘ü’l-yed olup ancak gāibe-i merkūme Magdeline intikālen mutasarrıfe olduğu yirmi bir sehm âlât-ı gedik-i mezkûrun on sehmi uhdesinde bi’l-ibkā mâ‘adâ on bir sehmi merkūmun yedinden nez‘ ü kabza ve ba‘de’l-kabz teba‘a-i Devlet-i aliyyeden ve millet-i merkūmeden Papa Nikola v. Papa Lazari’ye bedel-i misliyle bâ-re’y-i mütevellî ferâğa ve bedelini ahz ü kabza ve makbûzumu kendüye irsâl ve îsâle ve husûs-ı mezkûr mütevakkıf olduğu umûrun küllîsine işbu yedimde olup bin iki yüz doksan dokuz senesi Zilhiccetü’ş-şerîfesinin yirmi yedinci günü târihiyle müverraha kazâ-i mezkûr nâibi Bahrizâde es-Seyyid el-Hâc Abdülkerim Şem‘î Efendi’nin imzâ ve hâtemini hâviye bir kıt‘a vekâlet hücceti zahrında muharrer vilâyet-i mezkûre Bidâyet Mahkemesi’nin memhûr <<bir kıt‘a>> mazbatası mantûkunca mahkeme-i mezkûrede nâib-i mûmâ-ileyh huzûrunda tarafından beni gıyâbımda kabûlüme mevkūfe vekâlet-i mutlaka-i sahîha-i şer‘iye ile vekîl nasb ü ta‘yîn edüp haber-i vekâlet bana vâsıl oldukda ben dahi vekâlet-i mezkûreyi kabûl etmemle suâl olunup hisse-i mezkûreden keff-i yed ve bana teslîme merkūm Anaştaş’a tenbîh olunmak bi’l-vekâle murâdımdır deyü hüccet-i mezkûreyi ibrâz ile da‘vâ etdikde ol dahi cevâbında hisse-i mezkûreye ber-minvâl-i muharrer bi’l-emâne vaz‘-ı yedini ikrâr edüp lâkin müdde‘î-i merkūmun vekâlet müdde‘âsını inkâr etmekle hüccet ve mazbata-i mezkûre dahi hüccet-i mezkûreyi müeyyid ve musaddık olarak, şübhe-i tezvîr ve tasnî‘den sâlim olduğu münfehim ve Mecelle-i Ahkâm-ı Adliyye’nin [114] bin sekiz yüz yirmi birinci mâddesi mûcebince bu makūle şübhe-i tezvîr ve tasnî‘den sâlim olan senedât-ı şer‘iyenin mazmûnuyla bilâ-beyyine amel ve hükm câiz olmağla mûcebince müdde‘î-i merkūmun vekâletine ba‘de’l-hükm hisse-i mezkûreden keff-i yed ve müdde‘î-i vekîl-i merkūm Todori’ye teslîme merkūm Anaştaş’a tenbîh olunmağın mâ-vaka‘a bi’t-taleb ketb olundu.<br><br>Fî 27 Ca sene [1]301<br><br>Şühûdü’l-hâl: Mehmed Ağa b. Mustafa, Ömer Ağa b. Abdulkadir ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12090"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12092"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b229"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o313"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>