﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 285<br>Hüküm no: 298<br>Orijinal metin no: [45a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>[Ali Efendi b. Salih’e ait menzil davasından vazgeçilmesi]</b><br><br><<Mahmiye-i İstanbul’da Esirci Kemal mahallesinde sâkin olup kendi tarafından asîl ve zevcesi Rahime bt. Nasuh ve kayınanası Atîke bt. Sâlih nâm hâtunlar taraflarından husûs-ı âti’l-beyâna vekîl olup zât-ı mezbûretânı ma‘rifet-i şer‘iyye ile ârifân olan Receb Efendi b. Yusuf ve Hasan Çelebi b. Veli ve hammâmî Ahmed Çelebi b. Mustafa ve İsmail Çelebi b. Hüseyin şehâdetleriyle şer‘an vekâleti sâbite olan Hasan Çelebi b. Abdullah menzil-i âti’z-zikrin mâliki Ahmed Efendi b. Nasuh huzûrunda meclis-i şer‘-i şerîf-i enverde menzil-i mezbûra râhin olmak üzre vâzı‘ü’l-yed eylediği sâbit ve mütehakkik olan bâ‘isü hâze’l-kitâb Ali Efendi b. Sâlih tarafından vekîl-i müsecceli olan kayınatası umdetü’l-eşbâh el-Hâc Hamza b. Mehmed mahzarında asâleten ve vekâleten ikrâr-ı tâm ve takrîr-i kelâm edip işbu mezkûr Ahmed Efendi bin doksan dört senesi Zilka‘desi’nin on dördüncü günü hâlâ Selânik kadısı olan umdetü’l-mevâli’l-izâm Ali Efendizâde Mehmed Azîz Efendi’den semen-i misli ve makbûza iştirâ ve temellük eylediği mahalle-i mezbûrede vâki‘ etrâf-ı erba‘ası yine mezbûr Ahmed Efendi’nin ve Mûytâb Ali ve Mahmud mülkleri ve tarîk-i âm ile mahdûd ve hâriciyye ve dâhiliyyesi büyût-ı adîdeyi müştemil mülk menzilin hâriciyyesi olan kapı üstünde iki oda ve bir matbah ve fevkānî bir kebîr oda ve bir kahve odası ve tahtânî bir odayı müştemil menzili, yevm-i mezbûrda iki bin esedî guruşa bi tarîki’l-istiğlâl müvekkil-i mezbûr Ali Efendi bey‘ ve teslîm ve kabz-ı semen etmişdi lâkin ben mezkûr Ahmed Efendi menzil-i mezbûru şehr-i mezbûrun on ikinci günü iştirâ ve temellük edip yevm-i mezbûrda iki bin guruşa bize bey‘-i kat‘î ile temlîk edip ol vechile hâriciyye-i menzil-i mezbûr mülk-i müşterâmız olmuşiken iki gün sonra istiğlâl etmişidi deyû müvekkil-i merkūm Ali Efendi’den da‘vâsı ve ol vechile beynimizde münâza‘ât-ı kesîre cereyân etmişdi el-hâletü hâzihî ben ber vech-i meşrûh da‘vâmdan fâriğ olup menzil-i mezbûra müte‘allika âmme-i de‘âvî ve muhâsamât ve eymân ve mütâlebâtdan mezbûrân Ahmed Efendi ve Ali Efendi’yi ibrâ ve iskāt eyledik ba‘de’l-yevm menzil-i mezbûrda kat‘â hak ve alâkamız kalmamışdır dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’l-ışrîn min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Ahmed Efendi b. Zülfikār, Hüseyin Ağa b. Musli, Hammâmî el-Hâc Ali Ağa, es-Seyyid Mustafa Çelebi b. Ahmed, Mehmed Çelebi b. ( ) Hammâmî, Mehmed Çelebi b. Mustafa.>> </p>          <br><a title="Önceki sayfa" style="text-decoration:none" href="./ayrmetin.php?idno=3241"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3243"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b285"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o742"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>