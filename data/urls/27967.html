﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 580<br>Hüküm no: 632<br>Orijinal metin no: [182a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Gürcü asıllı Hasan b. Abdullah’ın hür olmadığının tescili</b><br><br>İşbu orta boylu açık kaşlı ala gözlü Gürciyyü’l-asl rıkk-ı sâbıkını mu‘terif Hasan b. Abdullah meclis-i şer‘-i şerîfde rakīk olmak üzre kendiye vâzı‘ü’l-yed olan el-Hâc Hasan b. el-Hâc Osman nâm kimesne tarafından husûs-ı âti’l-beyâna vekîl olduğu Derviş b. el-Hâc Ömer ve Mehmed b. el-Hâc Ahmed nâm kimesneler şehâdetleri ile şer‘an sâbit olan Mustafa Beşe b. Hüseyin nâm kimesne mahzarında üzerine da‘vâ ve takrîr-i kelâm edip târih-i kitâbdan dört buçuk sene mukaddem işbu hâzır bi’l-meclis Mehmed b. İsmail nâm kimesne yedinde mülkü olduğum hâlde beni yirmi bin akçe kitâbete kat‘ edip ben dahi kitâbet-i mezbûreyi kabûl ettiğimden sonra meblağ-ı mezbûr on beş bin akçesini mezbûr Mehmed’e teslîm ol dahi ahz u kabz edip beş bin akçesini dahi teslîm üzre olup yeden hâlen ve rıkkıyyete mâlen hür olmuşken, mezbûr Mehmed beni rakīk olmak üzre müvekkil-i mezbûr el-Hâc Hasan b. el-Hâc Osman’a altmış esedî guruş semen-i makbûza bi gayri hakkın bey‘ ve teslîm ol dahi iştirâ ve tesellüm edip rakīk olmak üzre bi gayri hakkın vaz‘-ı yed eder hâlâ vekîl-i mezbûra suâl olunup ihkāk-ı hak olunmak matlûbumdur dedikde gıbbe’s-suâl vekîl-i mezbûr cevâbında mevsûf-ı mezbûru sâbıkan mâliki olan merkūm Mehmed on beş bin akçe kitâbete kat‘ edip ol dahi kitâbet-i mezbûreyi ba‘de’l-kabûl meblağ-ı mezbûrdan ancak altı guruş mezbûr Mehmed[’e] teslîm edip bâkīsini edâ ve teslîmden âciz olup kendiye vâsıl olıcak malı dahi olmayıp, kitâbet-i mezbûreyi feshe râgıb olmağla mezbûr Mehmed dahi kitâbet-i mezbûreyi fesh edip mevsûf [u] mezbûr rıkka avd ettiğimden sonra merkūm Mehmed mevsûf [u mezbûru] bey‘ ve teslîm ol dahi iştirâ ve kabz etmekle mülk-i müşterâsı olmağla vaz‘-ı yed eder deyû def‘le mukābele edicek gıbbe’l-istintâk ve’l-inkâr vekîl-i mezbûrdan def‘-i mezbûru mübeyyine beyyine taleb olundukda mahmiye-i İstanbul’da Haydar Paşa mahallesi sâkinlerinden Mustafa b. Mustafa ve Kumkapı dâhilinde Nişâncı Paşa-yı Atîk [182b] mahallesinde sâkin Ali b. Mehmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûr Mehmed müdde‘î-i mezbûr Hasan’ı on beş bin akçe kitâbete kat‘ edip mezbûr Hasan dahi kitâbet-i mezbûreyi kabûl ettiğinden sonra bedel-i kitâbet olan meblağ-ı mezbûr on beş bin akçeden ancak altı guruş mezbûr Mehmed[’e] edâ ve teslîm edip bâkīsini edâdan âciz olup kendiye vâsıl olıcak malı dahi olmayıp, bizim huzûrumuzda kitâbet-i mezbûreyi feshe râgıb olup mezbûr Mehmed dahi kitâbet-i mezbûreyi fesh edip mevsûf-ı mezbûr rıkka avd etmiş idi biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince müdde‘î-i mezbûr ber vech-i muharrer mu‘ârazadan men‘ olunup mâ vaka‘a bi’t-taleb ketb olundu. Fi’l-yevmi’r-râbi‘ ve’l-ışrîn min şehri Rebî‘ilâhir li sene seb‘a ve semânîn ve elf.<br><br><br>Şuhûdü’l-hâl: Mumcu el-Hâc İbrahim b. el-Hâc Yusuf, Ali b. Sefer, Mehmed b. Abdullah, İbrahim b. Mehmed, Mehmed b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27966"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27968"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b580"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o640"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>