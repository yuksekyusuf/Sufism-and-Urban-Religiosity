﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 230<br>Hüküm no: 210<br>Orijinal metin no: [29b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Halil Beşe’nin Fatıma Hatun’a olan borcunu vekili Helvacı Süleyman’a ödediği</b><br><br>İsbât-ı vekâlet<br><br>Vilâyet-i Anadolu’da medîne-i Kayseriye kazâsına tâbi‘ Gesi karyesinde sâkine Fâtıma bt. Osman Beşe b. Ali nâm hatun tarafından ber-vech-i âtî vekâlet iddi‘â eden Helvacı Süleyman b. Hamza nâm kimesne meclis-i şer‘-i hatîr-ı lâzımü’t-tevkīrde Halil Beşe b. Mehmed nâm kimesne mahzarında üzerine da‘vâ ve takrîr-i kelâm edip müvekkile-i mezbûre Fâtıma Hatun İstanbul’da Hadîce Hanım Vakfı’ndan olup Balaban Ağa mahallesinde vâki‘ ma‘lûmü’l-hudûd ve’l-müştemilât bir bâb vakıf menzilden altı sehm i‘tibâriyle bir sehm hissesini bedel-i misli ve ma‘rifet-i mütevellî ile âhara ferâğa vesâir zimem-i nâsda olan hukūkunu taleb ve da‘vâ ve ahz u kabza ve kendüye îsâle ve bunlar mutavakkıf olduğu umûrun küllîsine tarafından beni vekîl ve nâib-i menâb nasb u ta‘yîn etmekle ben dahi vekâlet-i mezkûreyi kabûl eylediğime binâen müvekkile-i mezbûrenin merkūm Halil Beşe zimmetinde cihet-i deyn-i şer‘îden otuz dört guruş hakkı olmağla bi’l-vekâle taleb ederim suâl olunsun dedikde gıbbe’s-suâl mezbûr Halil Beşe cevâbında deyn-i mezkûru ikrâr lâkin müdde‘î-i mezbûrun ber-vech-i muharrer vekâletini inkâr edicek müdde‘î-i mezbûrdan vech-i meşrûh üzere vekâletine beyyine taleb olundukda udûl-ı ahrâr-ı ricâl-i Müslimînden ve karye-i mezkûre ahâlîsinden olup mahmiye-i İstanbul’da Sultan Mehmed Câmi‘-i şerîfi kurbünde sâkin Doğramacı Mehmed Beşe b. İbrahim ve Mustafa Beşe b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka medîne-i Kayseriye kazâsına tâbi‘ Gesi karyesinde sâkine Fâtıma bt. Osman Beşe b. Ali nâm hatun İstanbul’da Hadîce Hanım Vakfı’ndan olup Balaban Ağa mahallesinde vâki‘ ma‘lûmü’l-hudûd ve’l-müştemilât bir bâb vakıf menzilden altı sehm i‘tibâriyle bir sehm hissesini bedel-i misli ve ma‘rifet-i mütevellî ile âhara ferâğa eve sâir zimem-i nâsda olan hukūkunu taleb ve da‘vâ ve ahz u kabza ve kendüye îsâle ve bunlar mutavakkıf olduğu umûrun küllîsine tarafından işbu müdde‘î-i mezbûr Helvacı Süleyman b. Hamza’yı vekîl ve nâib-i menâb nasb u ta‘yîn eyledikde ol dahi vekâlet-i mezkûreyi kabûl eyledi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mezbûr Helvacı Süleyman meclis-i şer‘de merkūm Halil Beşe muvâcehesinde ânifen edâsına tenbîh olunan meblağ-ı mezbûr otuz dört guruşu merkūm Halil Beşe yedinden tamâmen ahz u kabz eyledim dedikde mâ-vaka‘a bi’t-taleb ketb olundu.<br><br>Fî-gurreti Saferi’l-hayr li-sene selâse ve hamsîn ve mi’e ve elf.<br><br>Şuhûdü’l-hâl: Baltacı Hüseyin b. Ali, es-Seyyid Mustafa Çelebi b. Abdullah, Du‘âcı Molla Hüseyin b. Hacı Mehmed, Mustafa b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=6425"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6427"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b230"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o653"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>