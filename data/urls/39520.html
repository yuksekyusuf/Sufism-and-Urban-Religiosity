﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 228<br>Hüküm no: 228<br>Orijinal metin no: [44a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rabia bt. Mehmed ile Razıye bt. Ahmed arasındaki emânet ve alacak davalarının anlaşmayla sonuçlandığı</b><br><br>Husûs-ı âti’z-zikrin mahallinde istimâ‘ı içün kıbel-i şer‘den nâib taleb olundukda savb-ı şer‘den Mevlânâ Ahmed irsâl olunup ol dahi zeyl-i kitâbda mastûrü’l-esâmî olan Müslimîn ile mahrûse-i İstanbul’da merhûm-ı mağfiret-nişân Sultan Süleyman Hân Câmi‘i şerîfi kurbünde Süleyman Subaşı mahallesi sâkinelerinden Rabia bt. Mehmed nâm hatunun mahall-i merkūmede sâkine olduğu menzile varıp akd-i meclis olundukda mahmiye-i Galata’ya tâbi‘ kasaba-i Tophane sâkinelerinden bâ‘isetü’l-kitâb Razıye bt. Ahmed nâm hatun mezbûre Rabia mahzarında üzerine takrîr-i da‘vâ edip târîh-i kitâbdan iki ay mukaddem mülk-i mahz-ı sahîhim olan neftî atlas üzerine sîm dikme bir münakkaş seccâdemi mezbûre Rabia’ya îdâ‘ ve teslîm edip ol dahi istîdâ‘ ve tesellüm eyledikden sonra beynimizde vaz‘ı ve adedi ma‘lûm ba‘zı emti‘a-i masnû‘amı ve bir mutalla dülbend ile bir donumu bir sepet sandığına koyup kezâlik mezkûreye îdâ‘ ve teslîm edip ol dahi istîdâ‘ ve tesellüm eyledikden sonra zikr olunan sepet sandığını ve içinde olan zikr olunan emti‘a-i mütenevvi‘ayı bana def‘ u teslîm edip lâkin zikr olunan seccâdemi ve mutalla dülbend ile donumu vermekde ta‘allül eder taleb ederim dedikde gıbbe’s-suâl mezbûre Rabia Hatun cevâbında fi’l-hakīka mezbûre Raziye târîh-i mezkûrda bana ancak bir sepet sandığı îdâ‘ ve teslîm edip ben dahi istîdâ‘ ve tesellüm eylediğimden sonra zikr olunan sepet sandığını yedimden alıp kabz eyledi zikr olunan seccâde ile eşyâ-i mezbûreden haberim yokdur deyü münkire olmağın mezbûre Raziye’den müdde‘âsına mutâbık beyyine taleb olundukda ityân-ı beyyineden izhâr-ı acz edip istihlâf edicek mezkûre Rabia dahi alâ-vefkı’l-mes’ûl yemîn billâhi’l-aliyyi’l-a‘lâ eyledikden sonra mezbûre Raziye mezkûre Rabia muvâcehesinde iâde-i da‘vâ edip bundan akdem mezbûre Rabia zimmetinde cihet-i karzdan üç yüz akçe hakkım olduğundan mâ‘adâ mezbûre Rabia’nın vâlidesi olup mukaddemâ mahalle-i merkūmede müteveffât olan Asiye bt. Abdullah nâm hatun hâl-i hayâtında benden bin fıddî akçe istikrâz ve kabz edip ben dahi ikrâz ve teslîm eylediğimden sonra meblâğ-ı mezbûrun altı yüz akçesini bana def‘ u teslîm edip dört yüz akçesi zimmetinde kalıp fevt olduğunda verâseti kızı mezbûre Rabia’ya münhasıra olup cümle terekesine vaz‘-ı yed etmeğin zikr olunan üç yüz akçeyi verâseti hasebiyle müteveffât-ı mezkûrenin muhallefâtından taleb ederim dedikde gıbbe’s-suâl mezbûre Rabia Hatun cevâbında hâl zikr olunan minvâl üzere olduğunu ikrâr edip lâkin cümlesini mezkûreye edâ ve îfâ eyledim deyip gıbbe’l-inkâr ve akībe’l-istişhâd ve’l-acz ani’l-beyyine mezbûre Rabia talebiyle mezkûre Raziye’ye yemin teklif olundukda ol dahi alâ-vefkı’l-mes’ûl yemîn billâhi’l-aliyyi’l-a‘lâ eyledikden sonra mezbûre Rabia uhdesine lâzım gelen zikr olunan üç yüz akçeyi mâlından ve meblâğ-ı mezbûr dört yüz akçeyi müteveffât-ı merkūmenin muhallefâtından mezkûreye bi’t-tamâm def‘ u teslîm edip ol dahi alıp kabz etmeğin sûret-i hâli mevlânâ-yı mezbûr mahallinde ketb ve tahrîr edip ba‘dehû gelip meclis-i şer‘-i münîrde ihbâr ve takrîr etmeğin sûret-i hâl gıbbe’t-taleb ketb ve imlâ olundu.<br><br>Hurrire fî-evâhiri Şevvâli’l-mükerrem.<br><br>Şuhûdü’l-hâl: El-Hâc Hüseyin Bey b. Hüseyin el-bevvâb, Mehmed Bey b. Mustafa, Ahmed Beşe b. Abdullah er-râcil, Receb b. Abdullah, Baba Himmet el-muhzır ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39519"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39521"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b228"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o394"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>