﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahfel-i Şer‘iyyât Mahkemesi 3 Numaralı Sicil (H. 1273-1274 / M. 1857)<br>cilt: 97,&nbsp;sayfa: 130<br>Hüküm no: 105<br>Orijinal metin no: [22a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun’a kefaletten dolayı olan borcunu ödemesi hususunda Hasan Timur’a tenbih olunması</b><br><br>Nevbetbaşı Davudpaşalı Hasan Çavuş kaydıyla Cerrâhpaşalı Cafer Çavuş’a teslîm şüd.<br><br>İstanbul’da Kaliçacılar Köşkü kurbünde Molla Ali el-Fenârî mahâllesinde sâkine sâhibe-i arzuhâl mu‘arrefetü’z-zât Âişe Hatun bt. Ahmed mahfil-i şer‘iyyâtda fi’l-asl vilâyet-i Anadolu’da Eğin kazâsı ahâlîsinden olup sene-i sâbıkā ya‘ni bin iki yüz yetmiş üç senesi Zilhiccetü’ş-şerîfesinin ikinci günü vefât eden kasab esnâfından Mehmed Şerîf b. Ali b. Hasan’ın li-ebin karındaşı Hasan Timur nâm kimesne muvâcehesinde Bâbıâlî kavvâslarından el-Hâc Mehmed Ağa b. Hüseyin hâzır olduğu hâlde müteveffâ-yı mezbûr Mehmed Şerîf hayâtında yedimde olup sene-i sâbıkā-i mezkûre şehr-i Ramazani’l-mübâreki gurresi târîhiyle müverrah bir kıt‘a temessük nâtık olduğu üzere malımdan ve yedimden iktirâz ve kabz ve umûruna sarfla istihlâk eylediği iki bin guruş ve meblağ-ı mezkûrun bâ-devr-i şer‘î bir senelik ribh-i mülzemi olan üç yüz guruş ki cem‘an alacak hakkım olan iki bin üç yüz guruşa târîh-i temessük-i mezkûrda işbu merkūm Hasan Timur ile hâzır-ı merkūm el-Hâc Mehmed Ağa’dan her biri tarafeynden bi’l-emr ve’l-kabûl kefâlet-i mutlakā-i sahîha-i şer‘iyye ile başka başka kefil ve zâmin olup ve kefâlet-i mezkûrelerini dahi hâmiş-i temessük-i mezkûra tahrîr ve temhîr dahi etdiklerinden sonra meblağ-ı mezkûr iki bin üç yüz guruşu medyûn-ı asıl-ı merkūm Mehmed Şerîf ile kefilân-ı merkūmândan her biri bana kable’l-edâ medyûn-ı asıl-ı mezbûr Mehmed Şerîf verâseti işbu mezbûr Hasan Timur ile zevce-i metrûkesi Fâtıma Hatun bt. Mustafa’ya münhasıra olduğu hâlde fevt olmağla meblağ-ı asl-ı mâl-ı merkūm iki bin guruş ve târîh-i temessük-i mezkûrdan medyûn-ı asıl-ı mezbûrun vefâtı târîhine gelince üç ay iki gün müddetde ribh-i mezkûrdan lâzım gelen yetmiş altı buçuk guruş ki cem‘an iki bin yetmiş altı buçuk guruşu ancak merkūm Hasan Timur’dan kefâlet-i mahkiyesine binâen hâlâ taleb ederim deyü hâzır-ı merkūm el-Hâc Mehmed Ağa’nın ikrâr ve tasdîkiyle da‘vâ eylediğinde ol dahi cevâbında müdde‘iye-i mezbûre Âişe Hatun’un ber-minvâl-i muharrer kefâlet müdde‘âsını inkâr etmekle müdde‘iye-i merkūme Âişe Hatun ber-vech-i meşrûh kefâlet müdde‘âsını her biri mahâllinden lede’t-tezkiye adl ve makbûlü’ş-şehâde idükleri ihbâr olunan mahâlle-i mezbûre muhtârı el-Hâc Mehmed Efendi b. Abdülkadir ve Bâbıâlî kavvâslarından Halil Ağa b. Mehmed Emin nâm kimesneler şehâdetleriyle bi’l-muvâcehe ber-nehc-i şer‘î isbât etmeğin mûcebiyle meblağ-ı mecmû‘-ı mezkûr iki bin yetmiş altı buçuk guruşu müdde‘iye-i mezbûre Âişe Hatun’a bi-hükmi’l-kefâle bi’t-taleb edâ ve teslîme merkūm Hasan Timur’a tenbîh olunduğu huzûr-ı [âlîlerine i‘lâm olundu].<br><br>Fî 7 S sene [12]74.<br><br>Nazif.</p>          <br><a title="Önceki sayfa" style="text-decoration:none" href="./ayrmetin.php?idno=38340"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38342"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mah003&bsm=mah003b130"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mah003&bsm=mah003o175"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>