﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 160<br>Hüküm no: 163<br>Orijinal metin no: [52a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Efendi’nin vakfa olan borcuna annesi ile eşinin kefil oldukları</b><br><br>Medîne-i Üsküdar’da Hamza Fakıh mahallesinde vâki‘ ashâb-ı hayrâtdan merhûm Kâtib Hüseyin Efendi Mu‘allimhânesi Vakfı’nın sâbıkā mütevellîsi olan Hüseyin Efendi b. el-Hâc Hasan Efendi nâm kimesne meclis-i şer‘-i şerîf-i enverde hâlâ vakf-ı mezkûrun bâ-berât-ı âlî-şân mütevellîsi olan işbu râfi‘ü’l-kitâb Hâfız Mehmed Efendi b. el-Hâc Ahmed nâm kimesne mahzarında bi-tav‘ihî ikrâr-ı tâm ve takrîr-i kelâm edip bundan [akdem] vakf-ı mezkûrun ben mütevellîsi iken tevliyet-i mezkûreden azlolunup yerime mezbûr Hâfız Mehmed Efendi mütevellî nasb u ta‘yîn olunmağla işbu yedimde olan müte‘addid defâtir-i muhâsebât nâtık olduğu üzere asl-ı mâl-ı vakf-ı mezkûrdan dokuz yüz elli beş guruş makbûzum olup meblağ-ı merkūmun üç yüz yetmiş beş guruşunu ashâb-ı zimemden ma‘lûmü’l-esâmî kimesneler zimmetlerinden mütevellî-i mezbûra irâet eylediğimden sonra bâkī beş yüz seksen guruşunu dahi zamân-ı tevliyetimde kendi mesârifime sarf[la] istihlâk eylediğim ecilden meblağ-ı merkūm beş yüz seksen guruş elân zimmetimde cânib-i vakf-ı mezkûra lâzımü’l-edâ ve vâcibü’n-noksân [vâcibü’l-kazâ] deynimdir dedikde gıbbe’t-tasdîkı’ş-şer‘î husûs-ı âti’z-zikrin mahallinde ketb ü tahrîri için bi’l-iltimâs cânib-i şer‘den irsâl olunan Mevlânâ Mehmed Efendi b. Ahmed yine medîne-i mezbûre mahallâtından Mehmed Paşa mahallesinde vâki‘ mezbûr Hüseyin Efendi’nin menziline varıp cemâ‘at-i Müslimîn huzûrlarında akd-i meclis-i şer‘-i şerîf ettikde mezbûr Hüseyin Efendi’nin vâlidesi Ümmügülsüm bt. Yusuf nâm hatun ile zevcesi Emetullah bt. Salih nâm hatunun zâtları zeyl-i vesîkada muharrerü’l-esâmî Müslimîn ta‘rîfleriyle mu‘arrefe oldukdan sonra mezbûretân Ümmügülsüm ve Emetullah meclis-i ma‘kūd-ı mezkûrda mütevellî-i mezbûr Hâfız Mehmed Efendi hâzır olduğu hâlde her biri meblağ-ı merkūm beş yüz seksen guruşa emr ü kabûlü hâviye kefâlet-i sahîha-i şer‘iyye ile kefîl ve zâmin olmalarıyla vâki‘ hâli mevlânâ-yı mezbûr mahallinde tahrîr ba‘dehû ma‘an mürsel ümenâ-i şer‘le meclis-i şer‘a gelip alâ-vukū‘ihi inhâ ve ihbâr etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’l-ışrîn min-Şevvâli’l-mükerrem li-seneti hamsîn ve mi’ete ve elf.<br><br>Şuhûdü’l-hâl: Hâfız Süleyman Efendi b. eş-Şeyh Ali Efendi, İmâm Abdurrahman Efendi b. Mehmed, el-Hâc Abdüşşükur b. Abdullah, el-Hâc Mehmed Ağa b. el-Hâc Hüseyin, Mehmed Çelebi b. Ali, Veli Bey b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=52472"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52474"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b160"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o287"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>