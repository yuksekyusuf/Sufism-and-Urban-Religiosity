﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 676<br>Hüküm no: 869<br>Orijinal metin no: [104a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Şaban b. Ali’nin, ölen Abdülkerim b. Abdi’nin tek vârisi olduğundan terekenin kendisine teslim edilmesi</b><br><br>Vilâyet-i Anadolu’da medîne-i Ankara’ya tâbi‘ Buğralar nâm karye ahâlîsinden bâ‘isü’l-kitâb Şaban b. Ali nâm kimesne meclis-i şer‘-i şerîf-i lâzımü’t-tevkīrde karye-i mezbûre ahâlîsinden olup bundan akdem vefât eden Abdülkerim b. Abdi’nin terekesine bi tarîki’l-vedî‘a vâzı‘ü’l-yed olan Hamza Bey b. İbrahim nâm kimesne mahzarında üzerine da‘vâ ve takrîr-i kelâm edip benim babam Ali ile müteveffâ-yı mezbûrun babası mezbûr Abdi li ebeveyn karındaşlar olup babaları ismi el-Hâc Abdi ve anaları ismi Mihri ve dedeleri ismi Ali ve maskat-ı re’sleri karye-i mezbûre olup müteveffâ-yı mezbûrun verâseti umûmet-i nesebiyye cihetinden bana münhasıra iken mezbûr Hamza Bey tereke-i müteveffâ-yı mezbûru bana teslîmden imtinâ‘ eder suâl olunup tereke-i müteveffâ-yı mezbûru bana teslîme mezbûr Hamza Bey’e tenbîh olunmak matlûbumdur dedikde gıbbe’s-suâl Hamza Bey vech-i muharrer üzre tereke-i müteveffâ-yı mezbûra vaz‘-ı yedini ikrâr lâkin müdde‘î-i mezbûrun verâsetini inkâr edicek müdde‘î-i mezbûrdan vech-i muharrer üzre verâsetine beyyine taleb olundukda fi’l-asl karye-i mezbûreden olup hâlâ mahmiye-i İstanbul’da Yedikule kurbunda sâkin Ali Halîfe b. Veli ve Mustafa b. Abdurrahman nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûrun babası Ali ile müteveffâ-yı mezbûrun babası Abdi li ebeveyn karındaşlar olup babaları ismi el-Hâc Abdi ve anneleri ismi Mihri ve dedeleri ismi Ali ve maskat-ı re’sleri karye-i mezbûredir müteveffâ-yı mezbûrun verâseti müdde‘î-i mezbûra münhasıradır gayrı vârisi ve terekesinde âhar müstahık olduğu ma‘lûmumuz değildir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince müdde‘î-i mezbûrun vech-i muharrer üzre verâsetine hükm olunup tereke-i müteveffâ-yı mezbûru müdde‘î-i mezbûra teslîme mezbûr Hamza Bey’e tenbîh olunmağın mâ vaka‘a bi’t-taleb ketb olundu. Fi’l-yevmi’s-sânî aşer min şehri Ramazâni’l-mübârek li sene seb‘a ve seb‘în ve elf.<br><br><br>Şuhûdü’l-hâl: Fahrü’l-müderrisîn İvaz Efendi [b.] Şaban, Hasan b. Şaban, fahrü’l-akrân Abdi Çelebi, İbrahim b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2026"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2028"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b676"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0926"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>