﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 45<br>Hüküm no: 2<br>Orijinal metin no: [2a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mirasçılarının ekmekçi esnâfından Kolo v. Yasef’in ölümünden sonra kendilerine miras kalan fırın ve değirmen için mirasçılarının hüccet talebi</b><br><br>Hücceti tashîh olmağla kaydı dahi tashîh olunmuşdur.<br><br>Değirmen ihbârı.<br><br>Nushateyn. Kaydı ihrâc şüd. Fî 16 Ramazan sene [1]313<br><br>Âsitâne-i sa‘âdet-âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ’adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eyleyen i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen zikr-i âtî bir bâb ekmekçi fırınında sâkin iken bundan akdem fevt olan teba‘a-i Devlet-i aliyye’nin Rum milletinden ve ekmekçi esnâfından Kolo v. Yasef v. Vano’nun verâseti her biri teba‘a-i Devlet-i aliyye’den zevce-i metrûkesi Üsküp kasabasında sâkine Kalfo bt. Biço ile sulbî kebîr oğulları esnâf-ı merkūmeden Keço ve Yorgi ve Yuvan ve sulbiye-i kebîre kızları kasaba-i mezkûrede sâkineler Ceryano ve Beyano’ya münhasıra ve tashîh-i mesele-i mirâsları altmış dört sehimden olup sihâm-ı mezkûreden sekiz sehmi zevce-i merkūme Kalfo’ya ve on dörder sehimden kırk iki sehmi merkūmûn Keço ve Yorgi ve Yuvan’a ve yedişer sehimden on dört sehmi dahi merkūmetân Ceryano ve Beyano’ya isâbeti tahakkukdan sonra bâ‘isü’r-rakīm nefsinden asīl ve merkūmun Kalfo ve Keço ve Ceryano ve Beyano taraflarından husûs-ı âti’l-beyânda vekîl-i şer‘îleri merkūm Yorgi meclis-i şer‘-i şerîf-i hatîrde Âsitâne-i aliyye’de ve bilâd-ı selâsede vâki‘ ekmekçi esnâfının kethüdâsı İbrahim Ağa b. Ahmed ve nizâm ustalarından Bahçekapılı Mehmed Hurşid Efendi b. Abdullah ve Hasköylü Yakub Bey b. Ahmed Şakir ve esnâf-ı merkūme yiğitbaşısı es-Seyyid İsmail Efendi b. Mehmed Emin ve Salıcı el-Hâc Ahmed Ağa b. Mehmed hâzır oldukları hâlde bi’l-asâle ve bi’l-verâse ikrâr-ı tâm ve takrîr-i kelâm edip mahmiye-i İstanbul’da Ebü’l-feth Sultan Mehmed Hân aleyhi sicâlü’l-gufrân hazretleri Câmi‘-i şerîfi civârında Karaman-ı Sagīr çarşısında kâin bir tarafdan el-Hâc Said Efendi aşçı dükkânı ve bir tarafdan es-Seyyid Ali Efendi leblebici dükkânı bir tarafdan Ahmed Efendi’nin konağı ve bağçesi ve taraf-ı râbi‘i tarîk-i âm ile mahdûd ve sadr-ı esbak merhûm Pîrî Mehmed Paşa Vakfı musakkafâtından es-Seyyid Ali Efendi’nin bi’l-icâreteyn taht-ı tasarrufunda olan senevî yüz sekiz guruş kirâlı Karaman-ı Sagīr fırını demekle arîf bir bâb ekmekçi fırını derûnunda mevcûde ve fırın-ı mezkûre merbût mahmiye-i mahkiyede Kıztaşı nezdinde Mustafa Bey mahallesinde vâki‘ ma‘lûmü’l-hudûd ve altı horoslu bir bâb mühterik değirmen derunûnda müstahlas beyne’l-esnâf gedik ta‘bîr olunur yirmi dört re’s bârgir ve onlara tâbi‘ sâir âlât-ı lâzime-i ma‘lûmenin on altı re’s bârgir ve onlara isâbet eden âlât-ı sâiresi Mihal v. Karbo’nun yedinde bâ-hüccet mülkü olup mâ‘adâ sekiz re’s bârgir ve onlara îcâb eden âlât-ı sâiresi dahi bin iki yüz altmış üç senesi Cumâdelâhiresi’nin on sekizinci günü târihiyle müverraha İstanbul Mahkemesi sicillinde mukayyed olduğu üzere babam ve mûrisimiz müteveffâ-yı merkūm Kolo’nun hayâtında ile’l-fevt yedinde mülkü ve ba‘de fevtihî benimle müvekkillerim merkūmun Kalfo ve Keço ve Yuvan ve Ceryano ve Beyano’ya ber tashîh-i mezkûr mevrûs olup el-yevm yedimizde mülkümüz olmağla lākin sâlifü’l-beyân sekiz re’s bârgir ve onlara îcâb eden âlât-ı sâire ber-minvâl-i muharrer benimle müvekkillerim merkūmûnun mülkümüz olduğunu nâtık yedimizde sened-i şer‘î olmamağla hakīkat-ı hâl husûs-ı mezkûre vukūf-ı tâmları olan kimesnelerden istihbâr ve suâl olunup haberleri tahrîr ve imlâ ile sâlifü’z-zikr sekiz re’s bârgir ve onlara îcâb eden âlât-ı sâire ber-vech-i meşrûh benimle müvekkillerim merkūmûn Kalfo ve Keço ve Yuvan ve Ceryano ve Beyano’nun yedimizde mülkümüz olduğunu nâtık kıbel-i şer‘den bir kıt‘a hüccet-i şer‘iyye i‘tâ buyurulmak murâdımdır deyu bi’l-asâle ve bi’l-vekâle istid‘â ettikde hâl asîl ve vekîl-i merkūm Yorgi’nin bâlâda bast ve beyân eylediği minvâl-i muharrer üzere olduğunu husûs-ı mezkûre vukūf-ı tâmları olan esnâf-ı hâzirûn-ı merkūmûn alâ tarîki’ş-şehâde haber vermeleriyle vâki‘-i hâl hıfzan li’l-makāl işbu vesîka-i enîka ketb ü imlâ olundu.<br><br>Fî 6 Şevval sene 1278<br><br>Şuhûdü’l-hâl: Muhzır Feyzullah Ağa b. ( ), Muhzır el-Hâc Salih Ağa b.( ), Muhzır el-Hâc Yusuf Ağa b. ( ), Muhzır Şakir Ağa b. ( ) ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35676"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35678"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b045"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o422"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>