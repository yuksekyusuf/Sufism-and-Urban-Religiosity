﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 246<br>Hüküm no: 249<br>Orijinal metin no: [48b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bağdâdî Mehmed Çavuş’un varisleri davasından Ömer Ağa’nın arz-ı mebniyyeden ziyade hakkı ortaya çıktığı</b><br><br>Bundan akdem mahmiye-i Kostantıniyye’de Emin Bey mahallesi sükkânından olup âti’z-zikr olan menzilin mâliki olan Bağdâdî Mehmed Çavuş müteveffâ oldukda verâseti sulbî oğulları Ömer Ağa ve Ali’ye ve sulbiye kızları Rukiye ve Hatice ve Fâtıma ve Âişe’ye münhasıra olup kable’l-kısme mezbûre Rukiye dahi müteveffât olup verâseti vâlidesi Nazenin bt. Abdullah’a ve li-ebeveyn karındaşı mezbûr Ömer Ağa’ya münhasıra olup kable’l-kısme mezbûr Ali dahi müteveffâ olup verâseti vâlidesi Saliha bt. Abdullah’a ve li-ebeveyn kız karındaşı mezbûre Hatice’ye ve li-ümm karındaşı Ahmed’e ve li-ümm kız karındaşı Kaya’ya münhasıra olup kable’l-kısme mezbûre Hatice dahi müteveffât olup verâseti vâlidesi mezbûre Saliha’ya ve li-eb karındaşı Ahmed’e ve li-ümm kız karındaşı mezkûre Kaya’ya ve li-eb karındaşı mezbûr Ömer Ağa’ya ve li-eb kız karındaşları mezbûretân Âişe ve Fâtıma’ya münhasıra olup kable’l-kısme mezbûre Fâtıma dahi müteveffât olup verâseti vâlidesi Ziba’ya ve li-ebeveyn kız karındaşı mezbûre Âişe’ye ve li-eb karındaşı mezbûr Ömer Ağa’ya münhasıra olup kable’l-kısme mezbûr Ahmed dahi müteveffâ olup verâseti vâlidesi mezbûre Saliha’ya ve li-ebeveyn kız karındaşı mezkûre Kaya’ya ve li-eb karındaşı Pîrî’ye ve li-eb kız karındaşı Şemsi’ye münhasıra olup kable’l-kısme mezbûre Kaya dahi müteveffât olup verâseti vâlidesi mezbûre Saliha’ya ve li-üm karındaşı Mustafa’ya ve li-eb karındaşı Pîrî’ye münhasıra olup kable’l-kısme mezbûr Mustafa dahi müteveffâ olup vâlidesi mezbûre Saliha’ya ve babası Üveys nâm kimesneye münhasıra olup kable’l-kısme mezbûre Nazenin dahi müteveffât olup verâseti zevci Faik Çavuş ve oğlu mezbûr Ömer Ağa’ya münhasıra olup kable’l-kısme mezbûre Ziba dahi müteveffât olup verâseti zevci mezbûr Faik Çavuş’a ve sadriye kızı merkūme Âişe’ye münhasıra ve zikri câî olan menzil ile’l-ân beyne’l-verese taksîm olunmamağla bi-tarîki’l-münâsehati’ş-şer‘iyye dokuz yüz on ikiden tashîh-i mes’ele olunup sihâm-ı mezkûreden üç bin üç yüz kırk sekiz sehmi merkūm Ömer Ağa’ya ve bin yedi yüz elli beş sehmi mezbûre Âişe’ye ve sekiz yüz altmış dört sehmi Saliha’ya ve beş yüz on iki sehmi mezbûr Pîrî’ye ve iki yüz elli altı sehmi mezbûre Şemsi’ye ve doksan altı sehmi mezbûr Üveys’e ve seksen bir sehmi merkūm Faik Çavuş’a intikāl eylediği zâhir ve mütebeyyin oldukdan sonra merkūm Ömer Ağa mahfil-i şer‘-i hatîre gelip takrîr-i kelâm edip babam mezkûr Mehmed Çavuş’un terekesinden olup mahalle-i mezbûrede vâki‘ bir tarafı Himmet Çavuş mülküne ve bir tarafı Hocazâde mülküne ve iki tarafı tarîk-i âmma müntehî olan menzil ile’l-ân beyne’l-verese kısmet olunmamağla münâsaha-i ma‘hûde mûcebince bana ve verese-i mezbûrîne intikāl edip ve ben mezkûr Şemsi’nin iki yüz elli altı sehm hissesini ve mezbûr Peri’nin beş yüz on iki sehm hissesini ve mezbûr Faik Çavuş’un seksen bir sehm hissesini esmân-ı ma‘lûme ile iştirâ edip ve kız karındaşım mezbûre Âişe dahi mezbûre Saliha’nın sekiz yüz altmış dört sehm hissesini ve mezbûr Üveys’in doksan altı sehm hissesini esmân-ı ma‘lûme ile iştirâ edip hâlâ menzil-i mezbûrun altı bin dokuz yüz on iki sehmin dört bin yüz doksan yedi sehmi irsen ve şirâen benim mülküm ve iki bin yedi yüz on beş sehmi kezâlik irsen ve şirâen kız karındaşım mezbûre Âişe’nin mülkü olup lâkin ben menzil-i mezbûrun cânib-i şarkīsinde vâki‘ fevkānî beş bâb odayı ve sofayı ve hadîkayı müntehî olan yerinde sâkin olup ve cânib-i garbîsinde vâki‘ dâhiliyyesi tahtânî ve fevkānî iki odayı ve ortasında sofayı ve iki yan sofasını ve bir hücreyi ve kapı ütünde dehlîzi ve matbah ve odunluğu ve hamam ve câmekânı ve hâriciyyesi fevkānî odaları altında ahûru ve kenîfi müştemil olan yerinde kız karındaşım mezbûre Âişe Hatun sâkine olup ile’l-ân her birimizin hissesi ifrâz ve ta‘yîn olunmamış idi cânib-i şer‘den üzerine varılıp her birimizin yedinde ve tasarrufunda olan yerlerimiz hisselerimiz mikdârı mıdır görülmek taleb ederim dedikde hâssa mi‘mârlarından üstâd Mustafa b. Hüsam ve Hüsrev Bey b. Abdullah ve cemm-i gafîr ile menzil-i mezbûrun üzerine varılıp mesâha olundukda menzil-i mezbûrun arz-ı mebniyyesi bin yüz altmış dört zirâ‘ ve arz-ı hâliyesi bin elli sekiz zirâ‘ olup mezbûre Âişe Hatun’un arz-ı mebniyyeden hissesi iki yüz doksan sekiz zirâ‘ ve Saliha’nın hissesi yüz otuz iki zirâ‘ ve Üveys’in on iki zirâ‘ ve arz-ı hâliyeden yine mezbûre Âişe’nin iki yüz altmış sekiz zirâ‘ ve Saliha’nın yüz otuz iki zira‘ ve Üveys’in on dört buçuk zirâ‘ cem‘an mezbûre Âişe’nin arz-ı mebniyyeden irsen ve şirâen dört yüz altmış bir zirâ‘ ve arz-ı hâliyeden dört yüz on dört buçuk zirâ‘ hakkı olup ve mezbûr Ömer Ağa’nın arz-ı mebniyyeden beş yüz elli dokuz zirâ‘ ve Pîrî’nin seksen yedi zirâ‘ ve Şemsi’nin kırk üç zirâ‘ ve Faik Çavuş’un on dört zirâ‘ ve arz-ı hâliyeden mezbûr Ömer Ağa’nın beş yüz on üç zirâ‘ ve Pîrî’nin yetmiş sekiz zirâ‘ ve Şemsi’nin otuz dokuz zirâ‘ ve Faik Çavuş’un on üç buçuk zirâ‘ cem‘an mezbûr Ömer Ağa’nın arz-ı mebniyyeden irsen ve şirâen yedi yüz üç zirâ‘ ve arz-ı hâliyeden altı yüz kırk üç buçuk zirâ‘ hakkı olup mezbûre Âişe Hatun’un yedinde olan büyût-ı mezkûrenin arz-ı mebniyyesi yedi yüz elli üç zirâ‘ ve arz-ı hâliyesi altı yüz kırk üç buçuk zirâ‘ hakkı olup iki yüz kırk yedi zirâ‘ olup mezbûr Ömer Ağa’nın yedinde olan büyût-ı mezkûrenin arz-ı mebniyyesi dört yüz on bir zirâ‘ ve arz-ı hâliyesi sekiz yüz on bir zirâ‘ olup arz-ı mebniyyenin her zirâ‘ının kıymeti üç yüz akçe ve arz-ı hâliyenin her zirâ‘ının kıymeti yüz elli akçe olup mezbûre Âişe’nin yedinde olan arz-ı mebniyye hissesinden ziyâde ve arz-ı hâliye hissesinden nâkısa olup ve mezbûr Ömer Ağa’nın yedinde olan arz-ı mebniyye hissesinden nâkıs ve arz-ı hâliye hissesinden ziyâde olup arz-ı hâliyenin her zirâ‘ının kıymeti arz-ı mebniyyenin zirâ‘ının nısf kıymeti olmağla mezbûr Ömer Ağa’nın yedinde olan arz-ı hâliye hissesinden ziyâdesinin her iki zirâ‘ı arz-ı mebniyyenin bir zirâ‘ı i‘tibâr olunmak üzere arz-ı mebniyyeden nâkıs olan hissesine zam olundukda mezbûr Ömer Ağa’nın arz-ı mebniyyeden iki yüz sekiz zirâ‘ ziyâde hakkı zuhûr etmeğin sûret-i hâl gıbbe’t-taleb ve’s-suâl ketb ve tahrîr olundu.<br><br>Hurrire fî-evâhiri şehri Ramazâni’l-mübârek li-sene selâse ve selâsîn ve elf.<br><br>Şuhûdü’l-hâl: Mustafa Efendi b. İbrahim, Mehmed Efendi b. Süleyman, Süleyman Efendi b. Şeyh Mehmed el-müderris, Mustafa Çavuş el-mübâşir, Hüseyin Bey b. Mehmed el-müteveffa, Osman Bey b. Abdullah, Mustafa b. Ahmed et-Tusi, Hasan b. Sefer, Abdurrahman Beşe b. Budak, Mustafa Efendi b. Mehmed el-kādı, Mehmed Bey b. Mustafa, İbrahim b. Resul el-imâm, Mehmed b. Receb El-müezzin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39540"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39542"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b246"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o389"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>