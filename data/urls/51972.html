﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 84 Numaralı Sicil (H.999-1000/ M.1590-1591)<br>cilt: 10,&nbsp;sayfa: 534<br>Hüküm no: 1042<br>Orijinal metin no: [100a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kocaeli sancağındaki hane-i avârız ve muâfların ayrı defterlere kayd olunup kadılara teslim edildiği</b><br><br>Mefâhirü’l-kuzât ve’l-hükkâm me‘âdinü’l-fazl ve’l-kelâm livâ-i Kocaeli’nde vâki‘ olan kadılar -zîde fazluhüm- tevkî‘-i refî‘-i hümâyûn vâsıl olıcak ma‘lûm ola ki siz ki livâ-i mezbûre kadılarısız livâ-i mezbûrun Hızâne-i âmire’de hâne-i avârız defteri olmamağla bundan akdem livâ-i mezbûre muharriri olan kıdvetü’l-emâcid ve’l-ekârim Derviş -zîde mecduhû-ya livâ-i mezbûrun hâne-i avârızın müstakil defter edip avârız alınmak îcab edenleri başka ve mu‘âf olanları başka yazıp birer sûretin imzâlayıp ve mühürleyip kadılara teslîm edip ve birer sûretin imzâlayıp der-i sa‘âdetime getirip Hızâne-i âmire’ye teslîm edip min-ba‘d mûcebiyle amel oluna deyu hükm-i şerîfim verilmiş idi. Eyle olsa muharriri müşârunileyh yazdığı avârız defteri mûcebince eğer doğancı ve eğer köprücü ve eğer sipâhi-zâde ve eğer zâviyedâr ve sâir evkāf re’âyâsıdır ve gayridir ve bi’l-cümle hâne-i avârızdan ifrâz olunup mu‘âfiyetleri deftere kayd olanların ellerine verildiği sûret-i defter mûcebince amel edip ve min-ba‘d müşârunileyhin Hızâne-i âmire’ye teslîm edip her birinize irsâl ettiği hâne-i avârız defteri ile amel olunmak emr edip buyurdum ki hükm-i şerîfim vardıkda bu bâbda olan fermân-ı sa‘âdetim mûcebince amel edip siz ki livâ-i mezbûr kadılarısız işbu hükm-i şerîfimi sicill-i mahfûzunuza kayd eyleyip ve nevâhî nâ’iblerine dahi muhkem tenbîh ve te’kîd edesiz ki min-ba‘d vech-i meşrûh üzre amel eyleyip hilâfına cevâz göstermeyip tahrîr ref‘ olundu deyu avârız husûsunda bir türlü dahl olmakdan be-gāyet hazer edesiz şöyle bilesiz alâmet-i şerîfe i‘timâd kılasız. Tahrîren fi’l-yevmi’l-hâmis aşer şehri Zilka‘de sene elf. Be-makām-ı Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=51971"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=51973"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk084&bsm=usk084b534"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk084&bsm=usk084o705"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>