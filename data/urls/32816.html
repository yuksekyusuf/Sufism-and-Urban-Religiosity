﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 403<br>Hüküm no: 390<br>Orijinal metin no: [81a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kazer v. Melkon’un, Sarraf İstefan ve Sarraf Mikail aleyhine açtığı davada iddiasını ispat edemediğinden muarazadan men edildiği</b><br><br>Mu‘ârazadan men‘ i‘lâmı<br><br>Ma‘rûz[-ı dâ‘î-i devlet-i aliyyeleridir ki]<br><br>Sâhib-i arzuhâl Kazer v. Melkon nâm zimmî Çarşamba günü arz odasında huzûr-ı hazret-i Sadâret-penâhîde ma‘kūd meclis-i şer‘-i enverde derûn-ı arzuhâlde ismi mastûr Sarraf İstefan v. Dimitri v. Adem tarafından husûs-ı âtîde vekâlet-i âmme ile vekîl olduğu Nikola v. İstemat ve İstavri v. Panayot nâm zimmîler şehâdetleriyle mahzar-ı hasm-ı câhidde ber-nehc-i şer‘î sâbit ve sübût-ı vekâletine hükm-i şer‘î lâhık olan Sarraf Mikail v. Yanaki nâm zimmî muvâcehesinde bin iki yüz otuz dört senesi Zilka‘deti’ş-şerîfesinin on dördüncü günü mâlımdan mudârebe tarîkiyle i‘mâl ve hâsıla olan fâideyi münâsafaten beynimizde iktisâm etmek üzere müvekkil-i mesfûr Sarraf İstefan zimmîye def‘ ve teslîm edüp ol dahi yedimden ahz ü kabz eylediği bâ-defter-i müfredât ma‘lûmü’l-kıyem eşyâ-i ma‘lûme ve nakden cem‘an yetmiş beş bin üç yüz doksan altı guruş on paradan eşyâ-i mezkûreyi semen-i makbûza âhara bey‘ ve asl-ı mâl-ı merkūm ile hâsıla olan fâideyi kendi umûruna sarfla istihlâk edüp zimmetine ta‘alluk ettikden sonra müvekkil-i mesfûr Sarraf İstefan zimmî asl-ı mâl-ı mezbûr yetmiş beş bin üç yüz doksan altı guruş on paradan elli sekiz bin yüz yetmiş iki guruşu ceste ceste bana def‘ ve teslîm ben dahi yedinden ahz ü kabz etmemle asl-ı mâldan bâkī zimmetinde olan on yedi bin iki yüz yirmi dört guruş on para ile müddet-i ma‘lûmede fâide-i hâsıladan dahi ba‘de’l-muhâsebe nısf hissemi mesfûra izâfetle vekîl-i mersûm Sarraf Mikail zimmîden taleb ederim deyü ba‘de’d-da‘vâ ve’l-istintak vekîl-i mersûm Sarraf Mikail zimmî cevâbında müvekkil-i mersûm Sarraf İstefan zimmînin meblağ-ı merkūmdan gerek nakid ve gerek eşyâ kıymetinden müdde‘î-i mesfûr yedinden kabz ve istihlâk ile zimmetinde ta‘alluk eden ancak yirmi bir bin yüz on guruşa bâliğ oldukdan sonra müvekkilim mesfûr Sivas kazâsına gidip ikāmet ettikte müdde‘î-i mersûm Kazer zimmî meblağ-ı mezbûru taleb ve da‘vâ ve ahz ü kabza ve ibrâya tarafından gāib ani’l-meclis Boduroğlu İstavri nâm zimmîyi tevkîl ve irsâl ol dahi kazâ-i merkūmda ber-nehc-i şer‘î ba‘de isbâti’l-vekâle müvekkilim mesfûr bi’l-vekâle kabzını mu‘terif olduğum meblağ-ı merkūm yirmi bir bin yüz on guruşun iki bin yedi yüz yirmi yedi guruşunu nakden vekîl-i mersûma edâ ve mâ‘adâ on sekiz bin üç yüz seksen üç guruşuna ma‘lûmü’l-esâmî kimesnelerden havâle vermekle vekîl-i mesfûr dahi bi’l-vekâle ba‘de’l-kabz ve’l-kabûl husûs-ı mezkûra müte‘allika âmme-i da‘vâdan müvekkilim mesfûrun zimmetini kabûlü hâvî bi’l-vekâle ibrâ ve iskāt ettikden sonra müdde‘î-i mesfûr Kazer zimmî bi-nefsihî Sivas kazâsına gidip müvekkilim mesfûrun vekîl-i mersûma verdikleri havâlât kabûl olunmadığı beyân ve verdiği havâle kâğıdlarını kendüye edâ ve teslîm ettikden sonra müvekkilim mesfûr Sarraf İstefan zimmî dahi meblağ-ı merkūm on sekiz bin üç yüz seksen üç guruşu işbu yedimde olan bin iki yüz otuz beş senesi Zilhicceti’ş-şerîfesi gurresi târihiyle muvarraha ve ol târihde kazâ-i mezbûrda nâibü’ş-şer‘i’ş-şerîf olan Ali Efendi’nin imzâ ve hatmini hâviye bir kıt‘a hüccet-i şer‘iyye nâtıka olduğu üzere müdde‘î-i mesfûr Kazer zimmîye bi’l-asâle nakden ve tamamen edâ ve teslîm ol dahi yedinden ahz ü kabz edüp husûs-ı şirketden bir nesne kalmadı deyü ikrâr ve ibrâ-i âm ile müvekkilim mesfûrun zimmetini kabûlü hâvî asâleten ibrâ ve iskāt dahi edüp ba‘dehû müdde‘î-i mesfûr Kazer zimmî târih-i i‘lâm senesi Cemâziyelâhiresinin yirmi birinci günü ile müverrah ve sâbıkā Rumeli Kazaskeri Semâhatlü fazîletlü Sıdkızâde Ahmed Reşid Efendi hazretlerinin hatimlerini hâvî işbu yedimde olan bir kıt‘a i‘lâm-ı şer‘î mantûkunca dahi Cuma günü arz odasında huzûr-ı hazret-i âsafîde husûs-ı mezkûru yine bi-aynihî bâlâda tahrîr olunduğu üzere asâleten müvekkilim mesfûr muvâcehesinde da‘vâ ol dahi cevâbında ber-vech-i meşrûh hüccet-i mezkûreyi ibrâz ile ber-nehc-i şer‘î eylediği defini ve mazmûn-ı hüccet-i merkūmeyi tâyi‘an ikrâr u i‘tirâf edüp lâkin mesfûr İstefan zimmî târih-i hüccet-i merkūmda Sivas Vâlisi sarrafı olmağla ibrâ etmediğim sûretde benden şikâyet eder mülâhazama binâen ibrâ etmişdim öyle olucak mükrehen ibrâ etmiş olurum deyü sûret-i def‘de îrâd eylediği kelâm-ı kerh mu‘teber olmayup a‘zâr-ı vâhiyeden olmağla iltifâta şâyân olmayup mûcebiyle müdde‘î-i mesfûr Kazer zimmî da‘vâ-yı mezkûresiyle müvekkilim mersûme bî-vech-i şer‘î mu‘ârazadan men‘ olunmağla ol vechile hâlâ da‘vâ-yı mezkûresinden müvekkilim mesfûrun külliyen zimmeti berîe olmuşdur deyü bir kıt‘a hüccet-i şer‘iyye ve bir kıt‘a i‘lâm-ı şer‘î ibrâzıyla bi’l-vekâle eylediği def‘ini ve zikr olunan hüccet-i şer‘iyye ve i‘lâm-ı şer‘î mazmûnlarını müdde‘î-i mesfûr Kazer zimmî hâlâ tamamen ikrâr u i‘tirâf etmeğin alâ-mûcebi ikrârihi müdde‘î-i mesfûr Kazer zimmî da‘vâ-yı mezkûresiyle mevekkil-i mersûm Sarraf İstefan ve vekîl-i mesfûr Sarraf Mikail zimmîlere bî-vech-i şer‘î mu‘ârazadan men‘ olunduğu İstanbul Mahkemesi’nden huzûr [-ı âlîlerine i‘lâm olundu.]<br><br>Fî 5 Za sene [1]237</p>          <br><a title="Önceki sayfa" style="text-decoration:none" href="./ayrmetin.php?idno=32815"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32817"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b403"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o509"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>