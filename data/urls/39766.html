﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 119<br>Hüküm no:  99<br>Orijinal metin no: [19a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Belkıs Hanım’ın mehir alacağının ölen kocası Karaçelebizâde Mehmed Efendi’nin terekesinden alınıp mirasçılarına intikal ettiği</b><br><br>Mahmiye-i İstanbul’da Muhtesib Karagöz mahallesinde sâkin iken bundan akdem vefât eden merhûme ve mağfûrun-lehâ Belkıs Hanım bt. el-merhûm Se[yyi]d Ahmed Paşa’nın verâseti zevc-i metrûkü olup kendinden sonra vefât eden merhûm ve mebrûr Karaçelebizâde Mehmed Efendi’ye ve li-ebeveyn hemşîresi Aişe Hâtun’a ve sadriye kebîre kızı umdetü’l-muvakkarât tâcü’l-mestûrât Fâtıma Hâtun’a münhasıra olduğu şer‘an mütehakkık oldukdan sonra müşârunileyhâ Fâtıma Hanım tarafından husûs-ı âti’z-zikre vekîl olup, Behrâm Bey b. Abdullah ve Yusuf Bey b. Abdullah şehâdetleri ile şer‘an vekâleti sâbite olan fahrü’l-akrân Veli Bey b. Mustafa meclis-i şer‘-i hatîr-i lâzımü’t-tevkīrde, merhûm-ı müşârunileyh Karaçelebizâde Mehmed Efendi hazretlerinin necl-i necîl ve selîl-i asîli olup sâbıkan Edirne kadısı olan umdetü’l-ulemâ’i’l-izâm kıdvetü’l-fuzalâ’i’l-fihâm yenbû‘ü’l-fazli ve’l-me‘âlî metbû‘ü’l-efâzil ve’l-e‘âlî Mahmud Efendi hazretlerinin taraf-ı pür-şereflerinden ikrâr-ı âti’l-beyânı tasdîka vekîl olup fahrü’l-kuzât Ali Efendi b. Üveys ve Hasan Bey b. Mustafa şehâdetleri ile şer‘an vekâleti sâbite olan umdetü’l-kuzât Abdülkādir Efendi b. Mahmud mahzarında bi’l-vekâle ikrâr-ı sahîh-i şer‘î ve i‘tirâf-ı sarîh-i mer‘î kılıp, müvekkile-i müşârunileyhânın vâlidesi merhûme-i mezkûre Belkıs Hanım’ın merhûm-ı müşârunileyh Mehmed Efendi zimmetinde mehr-i müeccelinden yüz bin nakd-i râyic fi’l-vakt akçe hakkı olup ba‘de vefâtihâ verâseti vech-i meşrûh üzre merhûm-ı müşârunileyh hemşîresi olup gāib ani’l-meclis olan Aişe Hâtun ve müvekkile-i mûmâ-ileyhâya münhasıra olmağın meblağ-ı mezbûr bunlara intikāl eyledikde, meblağ-ı mezbûrdan müvekkile-i müşârunileyhânın hisse-i şer‘iyyesine isâbet eden elli bin nakd-i râyic fi’l-vakt akçeyi merhûm-ı mûmâ-ileyhin muhallefâtına vâzı‘u’l-yed olan müvekkil-i müşârunileyh Mahmud Efendi hazretlerinden da‘vâ ve taleb eyledikde, anlar dahi inkâr eyleyip şuhûd ve udûl ile müvekkil-i müşârunileyhâ müdde‘âsını mûmâ-ileyh Mahmud Efendi huzûrunda vech-i şer‘î üzre isbât eyleyip ve meblağ-ı mezbûr yüz bin akçeyi merhûme-i mezkûre Belkıs Hanım hâl-i hayâtında zevci müteveffâ-yı müşârunileyh Mehmed Efendi yedinden kabz ve istîfâ ve yahud zimmetini ibrâ eylediğini bilmediğine tahlîf-i şer‘î olunup, ba‘de’l-hükmi’ş-şer‘î merhûm-ı mûmâ-ileyhin muhallefâtından mahmiye-i merkūmede İbrahim Paşa hamamı kurbunda olan sûkda vâki‘ arsasının Fenârîzâde Şeyhî Efendi Vakfı’na beher mâh yirmi akçe mukāta‘ası olup, binâsı mülk olan bir tarafı vakf-ı mezbûr ve bir tarafı Emîr Ayas Vakfı ve bir tarafı ( ) ve bir tarafı tarîk-i âm ile mahdûd olan bir bâb tabbâh dükkânını meblağ-ı mezbûr elli bin akçe mukābelesinde ahz u kabz edip, vâlidesi merhûme-i mezkûrenin mehr-i müeccelinden kendilere isâbet eden meblağ-ı mezbûr elli bin akçeden merhûm-ı mûmâ-ileyh muhallefâtında bir akçe ve bir habbe hakları bâkī kalmadı dedikde, vekîl-i mezkûr Veli’nin minvâl-i meşrûh üzre bi’l-vekâle cârî ve sâdır olan ikrârını vekîl bi’t-tasdîk olan mezkûr Abdülkādir [19b] Efendi bi’l-vekâle vicâhen tasdîk ve şifâhen tahkīk edicek, mâ hüve’l-vâki‘ bi’t-taleb ketb olundu. Tahrîren fi’l-yevmi’s-sânî min Saferi’l-hayr li sene selâsin ve erba‘în ve elf.<br><br><br>Şuhûdü’l-hâl: Umdetü’l-müderrisîn Hamdi Efendi b. Mehmed, Fahrü’l-müderrisîn Mehmed Efendi eş-şehîr bi Çelebi, Umdetü’l-kuzât Bostan Efendi b. ( ), Fahrü’l-kuzât Mustafa Efendi, Mehmed b. Mehmed, Umdetü’l-kuzât Mustafa Efendi eş-şehîr bi Tezkirecizâde. </p>          <br><a title="Önceki sayfa" style="text-decoration:none" href="./ayrmetin.php?idno=39765"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39767"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b119"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>