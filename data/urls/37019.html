﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 157<br>Hüküm no: 75<br>Orijinal metin no: [23b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Serkiz’in vefat eden Serkâtib Ahmed Ağa’daki alacağının terekeden ödenmesi</b><br><br>Dergâh-ı âlî kapıcıbaşılarından olup bundan akdem medyûnen vefât eden merhûm Ser-kâtib Ahmed Ağa b. Mustafa’nın dâyinlerinden mahmiye-i İstanbul’da Bedestân-ı Cedîd’de sâkin işbu bâ‘isü’l-vesîka Serkiz v. David nâm Ermeni meclis-i şer‘-i şerîfde müteveffâ-yı mezbûrun zevce-i menkûha-i metrûkesi Rukiye Hatun bt. İsmail Ağa’nın vekîl-i müsecceli Abdullah Ağa b. Haydar Paşa ve vasiyy-i mansûbu olmağla terekesine vaz‘-ı yed eden İsmail Ağa b. Hüseyin mahzarlarında üzerlerine da‘vâ ve takrîr-i kelâm edip yedimde olan işbu deyn temessüğü ve pusula mûcebince merhûm-ı mezbûr Ser-kâtib Ahmed Ağa b. Mustafa zimmetinde cihet-i karzdan ve eşyâ-i ma‘lûme bahâsından zahriyeden mâ‘adâ ba‘de külli’l-hesâb üç yüz elli dokuz guruşla yüz sağ akçe hakkım olup hattâ merhûm-ı mûmâ-ileyh hâl-i kemâl-i sıhhatinde meblağ-ı mezbûr ba‘de külli’l-hesâb zimmetinde bana vâcibü’l-edâ deyni olduğunu fevtinden iki ay mukaddem şuhûd mahzarında ikrâr ve işhâd ettiğinden sonra kable’l-edâ vefât etmeğin terekesinden taleb ederim suâl olunsun dedikde gıbbe’s-suâl ve akībe’l-inkâr müdde‘î-i mezbûrdan sıdk-ı makāline beyyine taleb olundukda udûl-ı Müslimînden Dâye Hatun mahallesinde sâkin Mustafa Çelebi b. Haydar Paşa ve Hüseyin Çelebi b. Abdullah li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ merhûm-ı mûmâ-ileyh Kapıcıbaşı Ser-kâtib Ahmed Ağa b. Mustafa hâl-i kemâl-i sıhhatinde meblağ-ı mezbûr üç yüz elli dokuz guruşla yüz sağ akçe zahriyeden mâ‘adâ temessük ve pusula mûcebince ba‘de külli’l-hesâb müdde‘î-i mezbûr Serkiz’e vâcibü’l-edâ zimmetinde deyni olduğunu fevtinden iki ay mukaddem huzûrumuzda ikrâr ve bizi işhâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olup müdde‘î-i mezbûr Serkiz tahlîf-i şer‘î ile tahlîf olundukdan sonra mûcebiyle ba‘de’l-hükm mâ-vaka‘a kayd-şüd.<br><br>Fî 27 min-Muharrem sene 1110<br><br>Şuhûdü’l-hâl: es-Seyyid Mehmed Efendi el-Müderris, Mustafa Efendi ed-dâyin, Şatır İbrahim Bey ed-dâyin, Yahya Bey Helvacı, Haffâf el-Hâc Hüseyin, Hüseyin Çelebi b. Mehmed, el-Hâc Abdullah Çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=37018"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37020"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0157"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1221"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>