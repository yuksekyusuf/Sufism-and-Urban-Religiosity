﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 116<br>Hüküm no: 67<br>Orijinal metin no: [27-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ekmekçi Haçok’un Kocamustafapaşa Çarşısı’ndaki bir değirmende bulunan gediğini sattığı Avakim v. Ohan’a satışın iptali veya bedelin artırılması talebiyle açtığı davanın reddedildiği</b><br><br>Kocamustafapaşa Mahallesi’nde değirmen<br><br>Ma‘rûz<br><br>Âsitâne-i aliyye’de vâki‘ ekmekçi tâifesinden arzuhâl eden Haçok v. Agop nâm zimmî meclis-i şer‘-i hatîrde tâife-i mersûmeden derûn-ı arzuhâlde ismi mastûr li-ebeveyn er karındaşı oğlu Avakim v. Ohan nâm zimmî muvâcehesinde mersûm Avakim zimmînin yedinde olup bin iki yüz elli üç senesi Zilhiccetü’ş-şerîfesinin yirminci günü târihiyle müverrah ve târih-i mezkûrda İstanbul kādısı olup hâlâ Sadr-ı Anadolu devletlü inâyetlü Abdülhalim Efendi hazretlerinin imzâ ve hâtemini hâviye bir kıt‘a mübâya‘a hücceti nâtıka olduğu üzere İstanbul’da Kocamustafapaşa Çarşısı’nda kâin ma‘lûmü’l-hudûd bir bâb ekmekçi fırını ve fırın-ı mezbûra merbût altı horoslu bir bâb değirmen ve karşısında kâin Nerdubânsız demekle ma‘rûf kezâlik ma‘lûmü’l-hudûd altı horoslu bir bâb değirmenin üç horosu ekmekçi fırınına merbût ve üç horosu uncu ve mahâll-i mezkûrda şerbetçi karşısında kâin kezâlik ma‘lûmü’l-hudûd dört horoslu bir bâb uncu değirmeni derûnunda mevcûde beyne’l-esnâf gedik ta‘bîr olunur cem‘an on altı horoslu altmış dört re’s bârgirli ve sâir âlât-ı lâzıme-i ma‘lûmemizden on üç horos elli iki re’s bârgirli hisse-i şâyi‘ası ma‘lûmü’l-esâmî kimesnelerin ve bâkī üç horos on iki re’s bârgirli hisse-i şâyi‘ası bâ-hüccet-i şer‘iye benim yedimde şirâen mülküm olduğu hâlde ben ber-vech-i muharrer mâlik olduğum üç horos on iki re’s bârgirli hisse-i şâyi‘amı tarafeynden bi’l-îcâb ve’l-kabûl bâtten ve sahîhaten mersûm Avakim zimmîye yedi bin guruş semen-i medfû‘ ve makbûza bi-safkatin vâhidetin bey‘ ü temlik ve her vechile teslîm eylediğimde ol dahi ber-minvâl-i muharrer iştirâ ve temellük ve tesellüm ve kabz ü kabûl edip mebî‘-i mezkûrun tağrîr ve gabnine ve yine târih-i mezkûr ile müverrah diğer bir kıt‘a ibrâ hücceti nâtıka olduğu üzere husûs-ı şirkete ve târih-i hüccet-i mezkûrlara gelince beynimizde cereyân eden ahz ü i‘tâ ve sâir cemî‘ hukūk-ı şer‘iyeye müte‘allika âmme-i de‘âvî ve kâffe-i mutâlebâtdan tarafeynden her birimiz âharın zimmetini kabûlü hâvî ibrâ-i âmm-ı sahîh-i şer‘î ile ibrâ ve iskāt etmişidik lâkin benim târih-i mezkûrda cânib-i mîrîye külliyetli deynim olduğundan deyn-i mezkûr benden mutâlebe olundukda Zahîre nâzırı bulunan el-Hâc Veliyüddin Ağa dahi beni ihâfe eylediğinde ben dahi hisse-i gedik-i mezkûru mersûm Avakim zimmîye bey‘ <<etmiş idim>> etmiş isem de hisse-i gedik-i mezbûrun târih-i mezkûrda otuz altı bin guruş semene müsâ‘ade ve değeri olmağla öyle olucak ben semen olmak üzere mersûm Avakim zimmîden makbûzum olan meblağ-ı mezkûr yedi bin guruşu yedinden geri ahz ve hisse-i mezkûreyi bana redd ü teslîme yâhûd meblağ-ı mezkûr yedi bin guruşu hisse-i gedik-i mezkûrun müsâ‘ade ve değeri olan otuz altı bin guruşa iblâğ [28] etmek üzere mersûm Avakim zimmîye tenbîh olunmak murâdımdır deyü tasaddî eylediği da‘vâsı takrîr-i meşrûhu üzere meşrû‘a ve iltifâta şâyân olmadığı müdde‘î-i mersûm Haçok zimmîye tefhîm ve da‘vâ-yı mezkûresiyle mersûm Avakim zimmîye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 27 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34719"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34721"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b116"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o637"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>