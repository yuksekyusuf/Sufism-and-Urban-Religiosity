﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 99<br>Hüküm no: 67<br>Orijinal metin no: [11b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Firuz Ağa Evkafı’na ait iki dükkânın Ramazan Çavuş b. Abdullah’a tasarruf ettirilmesi</b><br><br>İşbu bâ‘isü’l-kitâb Ramazan Çavuş b. Abdullah meclis-i şer‘-i hatîrde mahrûse-i Kostantıniyye’de vâki‘ merhûm Firuz Ağa Evkāfı’ndan olup âti’z-zikr olan iki bâb dükkâna ücret-i mu‘accele ve müeccele ile hâlâ vâzı‘ olduğu şer‘an sâbit olan Mustafa Efendi b. Nasûh mahzarında evkāf-ı mezbûreye bi’l-fi‘l mütevellî olan Receb Bey b. Abdullah mahzarında da‘vâ edip hâlâ mezkûr Mustafa Efendi’nin yedinde olup evkāf-ı mezbûreden <<ye bi’l-fi‘l mütevellî olan>> mahmiye-i mahkiyyede Mercan Çarşısı’nda vâki‘ etrâf-ı selâsesi vakf-ı mersûm ile ve bir tarafı tarîk-i âm ile mahdûd ve mümtâz olup cânib-i vakfa ayda kırk akçe ücret-i müeccelesi olan iki bâb dükkân bundan akdem ücret-i müeccele-i mersûme ile Helvacıbaşı Ahmed Bey nâm kimesnenin taht-ı icâre ve tasarrufunda olup bi-emri’llâhi te‘âlâ muh[te]rik oldukda mezbûr Helvacıbaşı Ahmed Bey dokuz yüz doksan yedi senesinde vakf-ı mezkûr mütevellîsi olan Nasûh b. Abdullah nâm kimesneden binâ etmeğe izin alıp ve cânib-i vakfa ecr-i misli olan üç bin akçe ücret-i mu‘accele verip ve ecr-i misli olan ücret-i müeccele-i merkūme ile istîcâr edip binâ eyledikden sonra nice müddet tasarruf edip fevt oldukda tasarrufu intikāl-i örfî ile sulbî oğlu Mahmud Çelebi’ye intikāl ba‘dehû mesfûr Mahmud Çelebi dahi dükkân-ı mersûmun hakk-ı tasarrufunu vakf-ı mezbûr Mütevellîsi Mehmed b. Abdullah ma‘rifetiyle Murad Subaşı b. Abdullah nâm kimesneye tefvîz edip ba‘dehû merkūm Murad Subaşı dahi tasarrufunu kezâlik mütevellî-i vakf olan diğer Mehmed nâm kimesne izniyle Mehmed bin Emrullah nâm kimesneye tefvîz edip ba‘dehû mezbûr Mehmed dahi tasarrufunu mütevellî-i vakf olan mezbûr Mehmed izniyle bana tefvîz edip ben dahi mâh be-mâh ücret-i müeccelesini verip tasarruf edip ve bu makūle ecr-i misli olan ücret-i mu‘accele ve ücret-i müeccele ile tasarruf olunan vakıf dekâkînin tasarrufu intikāl-i örfî ile mutasarrıf olanların evlâdına intikāl edip ve müste’cir olanların ellerinden alınıp âhara îcâr olunmak emr-i sultânî ile memnû‘ iken mütevellî-i mezbûr zikr olunan dükkânları emr-i sultânîye muhâlif benim yedimden alıp mezkûr Mustafa Efendi’ye îcâr etmişdir, suâl ve men‘ olunmak taleb ederin deyicek mütevellî-i mersûm dahi istintâk olundukda fi’l-hakīka ücret-i mu‘accele ve müeccele ile tasarruf olunan evkāfda hâl zikr olunan minvâl üzeredir, lâkin mezbûr Ramazan Çavuş vesâit-i mersûme ile telakkī ve tefevvüz eylediği merkūm Helvacıbaşı Ahmed Bey’in cânib-i vakfda ücret-i mu‘accele-i misli olmayıp ancak ücret-i müeccele ile tasarruf edip ba‘de vefâtihî akd-i icâresi münfesih olup alâkası kalmamışdır deyü cânib-i vakfa ücret-i mu‘accelesi olduğunu inkâr edicek merkūm Ramazan Çavuş dahi kelimât-ı meşrûhasına mutâbık temessük ve hüccet-i şer‘iyye ibrâz edip ve udûl-i Müslimînden Hüsam Dede b. Abdullah ve Mehmed b. Şaban nâm kimesneler li-ecli’ş-şehâde hâzırân olup fi’l-vâki‘ zikr olunan dükkânları dokuz yüz doksan yedi senesinde vakf-ı mezbûr mütevellîsi olan Nasûh b. Abdullah nâm kimesneden ücret-i müeccele-i mezkûre ve üç bin akçe ücret-i mu‘accele-i misl ile merkūm Ahmed Bey istîcâr edip ve ücret-i mu‘accele-i mezkûreyi cânib-i vakfa def‘ edip ba‘dehû mutasarrıf iken tasarrufunu müteveffâ oldukdan sonra oğlu mersûm Mahmu[d] Çelebi’ye intikāl edip [12a] mesfûr Mahmud Çelebi dahi vakf-ı mezbûr mütevellîsi Mehmed b. Abdullah ma‘rifetiyle merkūm Murad’a tasarrufunu tefvîz edip ba‘dehû mesfûr Murad dahi mutasarrıf iken mütevellî-i vakf olan diğer Mehmed ma‘rifetiyle mezbûr Mehmed b. Abdullah’a tefvîz edip ba‘dehû mezkûr Mehmed dahi mutasarrıf iken tasarrufunu mütevellî-i vakf olan merkūm Mehmed ma‘rifetiyle müdde‘î-i merkūma tefvîz etmişdir deyü gıbbe’l-istişhâd şehâdet etdiklerinde gıbbe’l-kabûl merkūm Mustafa Efendi’yi zikr olunan dükkânları tasarrufdan men‘ ve müdde‘î-i mezbûr Ramazan Çavuş’a tasarrufunda ibkā için mezkûrân Receb Bey ve Mustafa Efendi’ye tenbîh olunmağın mâ-hüve’l-vâkı‘ bi’t-taleb sebt olundu.<br><br>Hurrire fî-evâili Recebi’l-ferd li-seneti selâse ve selâsîn ve elf.<br><br>Şuhûdü’l-hâl: Mehmed b. el-Bursevî, el-Hâc Mahmud b. İsa, el-Hâc Abbas b., Mehmed b. Allahverdi, Mahmud Çelebi Helvacıbaşızâde, el-Hâc Mehmed Muhzır.</p>          <br><a title="Önceki sayfa" style="text-decoration:none" href="./ayrmetin.php?idno=39358"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39360"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b099"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o426"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>