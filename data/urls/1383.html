﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 226<br>Hüküm no: 225<br>Orijinal metin no: [29a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hüseyin Bey b. Abdullah’ın vasiyeti için Mehmed Çelebi’yi vekil tayin ettiği</b><br><br>Dârü’l-hilâfeti’l-aliyye Kostantıniyye el-mahmiyye mahallâtından Akseki mahallesi sâkinlerinden Hüseyin Bey b. Abdullah nâm kimesne tarafından husûs-ı âti’l-beyâna vekîl olduğu Veli Beşe b. Şükrullah ve Mehmed Çelebi b. Rıdvan ve Abdi Çelebi b. Hüseyin nâm kimesneler şehâdetleriyle şer‘an sâbit olan İbrahim Çelebi b. Mehmed nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de mahalle-i mezbûre müezzini fahrü’l-akrân Mehmed Çelebi b. Ali nâm kimesne mahzarında ikrâr ve takrîr-i kelâm edip müvekkil-i mezbûr Hüseyin Bey vaktâ ki bu dâr-ı bevâr mahall-i temekkün ve karâr olmayıp nâzil olana irtihâl mukarrer ve mukīm olan intikāle muztar olduğuna câzim ve küllü nefsin zâ’ikatü’l-mevt âyet-i kerîmesi mefhûm-ı şerîfine âlim olmağın âlem-i fenâ ve şuhûddan menzil-i bekā ve hulûda rıhlet eylemezden mukaddem hulûs-ı niyet ve safâ-yı taviyyet ile etyab-ı malından ve ahsen-i menâlinden üç bin akçe ifrâz ve sâir emlâkinden mümtâz kılıp müzâfen ilâ mâ ba‘de’l-mevt şöyle vasiyyet eyledi ki bi irâdeti’l-meliki’l-celîl hazret-i Azrâil girîbân-ı hayâtımı çâk ve cism-i nâ-tuvânımın menzilgehin hâk ettiğinde meblağ-ı mezbûr üç bin akçenin iki bin akçesini techîz ve tekfînime ve bin akçesini iskāt-ı salâtıma sarf oluna deyû merkūm Mehmed Çelebi’yi vasiyy-i muhtâr nasb ve ihtiyâr edip ol dahi vesâyet-i mezbûreyi kabûl ve merâsimini edâya ta‘ahhüd eyledikden sonra meblağ-ı mezbûr üç bin akçeyi mezbûr Mehmed Çelebi’ye teslîm edip ol dahi alıp kabz eyledi dedikde gıbbe’t-tasdîki’l-vicâhî ve’t-tahkīki’ş-şifâhî mâ hüve’l-vâki‘ bi’t-taleb ketb olundu. Fi’l-yevmi’s-sânî min Cumâdelâhire li sene seb‘a ve seb‘în ve elf.<br><br><br>Şuhûdü’l-hâl: Yusuf Efendi b. ( ), Ahmed Çelebi b. Sefer el-Müezzin, Ali Bey b. ( ) Tabbâh-ı hâssa, Mehmed Efendi b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=1382"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1384"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b226"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o1001"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>