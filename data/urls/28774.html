﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 466<br>Hüküm no: 358<br>Orijinal metin no: [112a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kürkçü Mihal v. Rastokos’un Siyavuş Paşa’nın kızı Emine Hanım’a dükkân satışı</b><br><br>Husûs-ı âti’z-zikrin mahâllinde ketb u tahrîri için savb-ı şer‘-i enverden bi’t-taleb irsâl olunan Ebûbekir Efendi b. el-Hâc Abdülkerim, vezîr-i a‘zam oldukdan sonra vedâ‘-ı âlem-i fânî eden merhûm Siyavuş Paşa’nın kerîme-i menkûhası umdetü’l-muhadderât zübdetü’l-muvakkarât Emine Hanım mahmiye-i İstanbul’da Lâlezâde kurbünde sâkine olduğu saraya varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i şerîf eyledikde mahmiye-i mezbûrede Yedikule kurbünde Mirâhur mahallesinde sâkin Kürkçü Mihal v. Rastokos nâm zimmî meclis-i ma‘kūd-ı mezbûrda mûmâ-ileyhâ Emine Hanım tarafından Husûs-ı âti’z-zikre vekîl olduğu İbrahim Ağa b. Hasan ve Hamza Bey b. Abdullah şehâdetleriyle şer‘an sâbit olan İbrahim Ağa b. Yunus mahzarında ikrâr-ı tâm ve takrîr-i kelâm edip akd-i âti’z-zikrin sudûruna değin silk-i mülkümde münselik olup zikrolunan Mirâhur mahallesinde bir tarafı mûmâ-ileyhâ Emine Hanım tasarrufunda olan habbâ[z] fırını ve bir tarafdan Zümrüd bt. Bali nâm Nasrâniye mülkü ve bir tarafdan İnebalı nâm zimmî mülkü ve bir tarafdan tarîk-i âm ile mahdûd bozahâne yeri demekle ma‘rûf bir anbâr ve bir sakf ve iki incir ağacı ve bir taş duvarı müştemil birbirine muttasıl biri kalâycı ve biri attar ve bir[i] turşucu ki cem‘an üç bâb mülk dükkânlarımı bi-cümleti’t-tevâbi‘ ve’l-levâhık ve kâffetü’l-menâfi‘ ve’l-merâfık tarafından îcâb ve kabûlü hâvî bey‘-ı bât-ı sahîh-i şer‘î ile vekîl-i mezbûr İbrahim Ağa’ya üç yüz kıt‘a aynî esedî guruşa bey‘ ve temlîk ve teslîm ol dahi müvekkilesi mûmâ-ileyhâ Emine Hanım için bi’l-vekâle iştirâ ve kabûl ve temellük ve tesellüm eyledikden sonra semeni olan meblağ-ı mezbûr üç yüz kıt‘a esedî guruşu işbu meclis-i mezbûrda vekîl-i mezbûr İbrahim Ağa yedinden tamamen ahz u kabz eyledim. Fîmâ-ba‘d zikrolunan üç bâb dükkân ve arsa cemî‘-i tevâbi‘i ve levâhıkı ile müvekkile-i mûmâ-ileyhâ Emine Hanım’ın mülk-i müşterâsı olmuşdur. Asla alâkam kalmadı keyfe mâ teşâ mutasarrıfe olsun dedikde gıbbe’t-tasdîkı’ş-şer‘î vâki‘-i hâli mezbûr Ebûbekir Efendi mahâllinde ketb u tahrîr edip ba‘dehû ma‘an ba‘s olunan İbrahim Çelebi b. Ahmed ve Mehmed b. Ahmed ile meclis-i şer‘e gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu.<br><br>Fi’l-yevmi’l-â‘şir min-Zilka‘deti’ş-şerîfe li-sene seb‘a ve mie ve elf.<br><br>Şuhûdü’l-hâl: İbrahim Ağa b. Hasan, Mustafa Efendi b. Mehmed, es-Seyyid Abdullah b. es-Seyyid Hasan el-imâm, Mehmed Çelebi b. İbrahim, İbrahim Çelebi b. İsmail, es-Seyyid Mustafa Efendi b. Mehmed, Hamza Bey b. Abdullah, Hasan Çelebi b. Ali, Mehmed Çelebi b. İbrahim, Mustafa Efendi b. el-Hâc Ahmed, Ahmed Çelebi b. Abdullah, Çavuş Mehmed el-muhzır.</p>          <br><a title="Önceki sayfa" style="text-decoration:none" href="./ayrmetin.php?idno=28773"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28775"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b466"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o804"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>