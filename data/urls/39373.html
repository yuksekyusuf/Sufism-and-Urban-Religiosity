﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 111<br>Hüküm no: 81<br>Orijinal metin no: [14b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Müteveffa Camcı Ahmed Bey’in oğlu Mehmed Çelebi’nin, küçüklüğünde vasisi olan Mustafa Çelebi b. Mehmed’den alacak talebinde bulunmaktan menolunduğu</b><br><br>Mahmiye-i İstanbul’da Aksaray kurbünde Gurebâ Ağası merhûm Hüseyin Ağa mahallesinde vefât eden Camcı Ahmed Bey b. Mahmud’un sulbî oğlu olan Mehmed Çelebi mahfil-i şer‘-i hatîrde zamân-ı sıgarında vasiyy-i muhtârı olan Mustafa Çelebi b. Mehmed el-Bevvâbü’s-sultânî mahzarında üzerine da‘vâ edip babam müteveffâ-yı mesfûrun nukūd ve menkūlünden bi-hasebi’l-irsi’ş-şer‘î bana intikāl eden yüz otuz yedi bin yirmi akçeyi ve ba‘dehû vefât eden kız karındaşım Fâtıma’dan intikāl eden otuz bin dört yüz elli akçe cem‘an yüz altmış yedi bin dört yüz yetmiş akçeyi mukaddemâ vasiyy-i mezbûr bi’l-vesâye kabz edip ba‘dehû babamdan intikāl eden meblağ-ı merkūm yüz otuz yedi bin yirmi akçeyi bi’d-defe‘ât bana def‘ ve teslîm edip ben dahi kabz eyledim; kız karındaşım mezkûre Fâtıma’dan intikāl eden meblağ-ı mersûm otuz bin dört yüz elli akçe hâlâ yedindedir, taleb ederim dedikde gıbbe’s-suâl mezkûr Mustafa Çelebi cevâbında hâl zikr olunan minvâl üzere olduğuna i‘tirâf edip lâkin zikr olunan otuz bin dört yüz elli akçeyi dahi mezbûra bi’d-defe‘ât def‘ ve teslîm edip ol dahi ahz ve tesellüm edip ba‘dehû vech-i mezkûr üzere babasından intikāl eden yüz otuz yedi bin yirmi akçeyi ve kız karındaşı mezkûre Fâtıma’dan intikāl eden otuz bin dört yüz elli akçeyi bi’t-tamâm yedimden alıp kabz eylediğine bin yirmi altı senesi Saferi’nde mahmiye-i merkūmede umûr-ı şer‘iyye istimâ‘ına meʼmûr olan Mevlânâ Ahmed Efendi b. Halil huzûrunda ve mahzar-ı Müslimînde i‘tirâf edip hüccet olunmuş idi deyü min-külli’l-vücûh takrîr-i meşrûhuna mutâbık hüccet-i şer‘iyye ibrâz edicek merkūm Mehmed Çelebi’den mazmûn-ı hüccet-i merkūmeyi bi’l-külliyye inkâr edip gıbbe’l-istişhâd udûl-i Müslimînden Şeyhî Çelebi b. Mustafa ve Hüseyin Çelebi b. Mehmed li-ecli’ş-şehâde hâzırân olup gıbbe’l-istişhâd fi’l-vâki‘ mezbûr Mehmed Çelebi târih-i mezkûrda müşârun-ileyh Ahmed Efendi huzûrunda babasından intikāl eden yüz otuz yedi bin yirmi akçeyi ve ba‘dehû vefât eden kız karındaşı mezkûre Fâtıma’dan intikāl eden otuz bin dört yüz elli akçeyi bi’t-tamâm merkūm Mustafa Çelebi yedinden alıp kabz eyledim deyü bi’t-tav‘i’s-sâf ikrâr ve i‘tirâf eyledi, vech-i mezkûre üzere i‘tirâfına şâhidleriz, şehâdet dahi ederiz deyü <<edâ-i şehâdet-i şer‘iyye>> mazmûn-ı hüccet-i mezkûreye mutâbık edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mezbûr Mehmed Çelebi talebden men‘ olunup mâ vaka‘a bi’t-taleb ketb olundu.<br><br>Tahrîren fî-evâhiri Recebi’l-ferd li-seneti selâse ve selâsîn ve elf.<br><br>Şuhûdü’l-hâl: Mehmed Halîfe b. Mustafa el-İmâm, Mehmed Efendi b. Ahmed el-İmâm, Mehmed b. Abdülkādir el-Müezzin, Mehmed b. Hüseyin el-Müezzin, Halil b. Mehmed el-Attâr, Fettah Efendi el-Müderris, el-Hâc Şaban b. Mehmed, Haydar b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=39372"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39374"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b111"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o423"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>