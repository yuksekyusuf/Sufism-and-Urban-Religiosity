﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 527<br>Hüküm no: 659<br>Orijinal metin no: [101a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yahudi Cefider v. Yako’nun evini Mehmed Bey b. Ömer’e satması</b><br><br>Mahmiye-i İstanbul hısnı ebvâbından Balatkapısı hâricinde Karabaş mahallesi ahâlîsinden olup Eski İstanbul cemâ‘atinden Cefider v. Yako nâm Yahudi meclis-i şer‘-i hatîr-i lâzımü’t-tevkīrde işbu râfi‘ü’l-kitâb Fahrü’l-eşbâh Mehmed Bey b. Ömer’in li ebeveyn er karındaşı ve tarafından ikrâr-ı âti’z-zikri tasdîke vekîl-i sâbitü’l-vekâleleri olan Hüseyin Bey nâm kimesne mahzarında bi’t-tav‘i’s-sâf ikrâr ve takrîr-i kelâm edip akd-i âti’z-zikrin sudûruna değin silk-i mülk-i sahîhimde münselik olup mahalle-i mezbûrede vâki‘ bir tarafdan Yako v. Yasef nâm Yahudi mülkü ve bir tarafdan umdetü’l-muhadderât zübdetü’l-muvakkarât aliyyetü’z-zât safiyyetü’s-sıfât zâtü’l-aliyyi ve’s-sa‘âdât devletle sa‘âdetlü Hatice Sultan hazretleri kethüdâsı Fahri Hâtun mülkü ve bir tarafdan Sinaver v. Yasef nâm Yahudi mülkü ve bir tarafdan tarîk-i âm ile mahdûd fevkānî ve tahtânî büyût-ı adîdeyi ve fırını ve su kuyusu ve kenîfi ve tûlen on iki buçuk zirâ‘ ve arzen yirmi dört buçuk zirâ‘ arsayı hâvî mülk menzilimi cemî‘ tevâbi‘ ve levâhıkı ve kâffe-i hukūk ve merâfıkı ile müvekkil-i mezbûr Mehmed Bey’e bin yüz esedî guruşa tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve teslîm ol dahi ber vech-i muharrer iştirâ ve tesellüm ve kabûl eyledikden sonra semeni olan meblağ-ı mezkûr bin yüz guruşu müvekkil-i mezbûr Mehmed Bey yedinden tamâmen ahz ve kabz eyledim ba‘de’l-yevm menzil-i mahdûd-ı mezkûrda vechen mine’l-vücûh alâkam kalmadı müvekkil-i mezbûr Mehmed Bey’in mülk-i müşterâsı olmuşdur keyfe mâ yeşâ’ ve hasbe mâ yahtâr mutasarrıf olsun dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’s-sânî aşer min Şevvâli’l-mükerrem fi’s-seneti’l-mezbûre.<br><br><br>Şuhûdü’l-hâl: Mehmed Efendi b. İbrahim el-İmâm-ı Câmi‘-i Kebîr, el-Hâc Hüseyin Ağa b. Ramazan, Musa Çavuş b. ( ), el-Hâc Pîr Mehmed Ağa b. ( ), Ali Efendi b. ( ) Keresteci, Bostânî Ömer, Bekçi Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=16040"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16042"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b527"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o633"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>