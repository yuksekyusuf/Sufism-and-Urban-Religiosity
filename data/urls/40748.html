﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 464<br>Hüküm no: 469<br>Orijinal metin no: [68b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abbâsî Halîfesi Nazırüddin Esed tarafından Bağdat’a bağlı Çevlikler mezraası ile Gales köyü toprakları hasılatının Bağdat’taki İmam Ali el-Hâdî ve İmam Hasan el-Askeri’nin mezarlarının hizmetini gören seyyidler ile Hazret-i Ömer b. el-Hattâb’ın evladlarına yarı yarıya vakfettiği hususunda tarafların anlaştığı</b><br><br>Dâru’l-hilâfe olan Bağdad-ı behişt-âbâd civârında medfûn olan imâmeyn-i hümâmeyn bedreyn-i tamâmeyn Hazret-i İmâm Ali el-Hâdî ve Hazret-i İmâm Hasan el-Askerî radıyallâhü anhümânın merkad-ı münevver ve meşhed-i mu‘attarları hademesinden olup etrâfında sâkin olan sâdât üzerlerine berât-ı âlî ile nakīb olan es-Seyyid Mehdi b. es-Seyyid Mehmed asâleten ve (…) emîn-i müşârun-ileyhimâdan olup merkadleri etrâfında sâkin olan sâdâtdan es-Seyyid İsa evlâdından olan es-Seyyid Murad b. es-Seyyid Emir kendi kıbelinden asâleten ve mezkûr Seyyid İsa evlâdından olup ma‘lûmü’l-esâmi ve’l-eşhâs olan sâir sâdât taraflarından vekîl-i sâbitü’l-vekâle olmağla vekâleten ve Seyyid İsmail evlâdından olup kendi kıbelinden asîl ve sâir evlâd-ı Seyyid İsmail taraflarından vekîl-i sâbitü’l-vekâle olan es-Seyyid İsmail ve Seyyid Yunus evlâdından olup kendi kıbelinden asîl ve sâir evlâd-ı Seyyid Yunus taraflarından vekîl-i sâbitü’l-vekâle olan es-Seyyid Ali ve Seyyid Mîr evlâdından olup kendi kıbelinden asîl ve sâir evlâd-ı Mîr Seyyid taraflarından vekîl-i sâbitü’l-vekâle olan es-Seyyid Haşîş ve Seyyid Musa evlâdından olup kendi kıbelinden asîl ve sâir evlâd-ı Seyyid Musa taraflarından vekîl-i sâbitü’l-vekâle olan es-Seyyid Nasûh ve Seyyid Hamza evlâdından olup kendi kıbelinden asîl ve sâir evlâd-ı Seyyid Hamza taraflarından vekîl-i sâbitü’l-vekâle olan es-Seyyid Mehmed Rüstem ve sâdât-ı mezbûreden Seyyid Temmâm evlâdından olup kendi kıbelinden asîl ve sâir evlâd-ı Seyyid Temmâm taraflarından vekîl-i sâbitü’l-vekâle olan es-Seyyid Şükrullah ve Seyyid Sâbit evlâdından olup kendi kıbelinden asîl ve sâir evlâd-ı Seyyid Sâbit taraflarından vekîl-i sâbitü’l-vekâle olan es-Seyyid Mehdi ve evlâd-ı Seyyid Sümmenî’den olup kendi kıbelinden asîl ve Seyyid evlâd-ı Seyyid Sümmenî taraflarından vekîl-i sâbitü’l-vekâle olan es-Seyyid Ca‘fer meclis-i şer‘-i hatîrde Hazret-i Ömer b. el-Hattâb el-Fâruk -radıyallâhü anh- evlâdından olup berât ile imâmeyn-i müşârun-ileyhimânın merkad-i münevverleri evkāfına mütevellî olan eş-Şeyhu’l-Şerîf İbrahim b. eş-Şeyhu’ş-Şerîf Mahmud el-Ömerî ve kâtib olan eş-Şeyhu’ş-Şerîf Mahmud el-Ömerî ve nâzır olan eş-Şeyhu’ş-Şerîf Abdülkadir el-Ömerî ve zâbit olan eş-Şeyhu’ş-Şerîf İsmail el-Ömerî ve müşrif olan eş-Şeyhu’ş-Şerîf Abbas el-Ömerî mahzarlarında herbiri asâleten ve vekâleten ikrâr ve i‘tirâf edip Bağdad-ı dâru’s-selâm hulefâ-yı Abbâsiyye’ye makarr-ı hilâfet olduğu hâlde hulefâ-yı Abbâsiyye’den olan merhûm en-Nâzıruddin Esed hilâfeti hâlinde Eyâlet-i Bağdad’a tâbi‘ Çevlikler demekle ma‘rûf mezra‘ayı ve Gales nâm karye toprağını vakf-ı sahîh ile vakıf ve habs edip hâsıl olan gallesini imâmeyn-i müşârun-ileyhimânın merkad-ı şerîfleri hizmetinde olup ve civârında sâkin olan evlâd-ı müşârun-ileyhimâya ve Hazret-i Ömer b. el-Hattâb evlâdına şart ve ta‘yîn etmekle ecdâdımız ve ecdâd-ı Ömeriyyûn ale’l-iştirâki’s-seviy cemî‘ gallâta ibtidâ-i vakf-ı mezbûrdan Devlet-i Osmâniyye zuhûr ve devlet ve saltanatları merhûm ve mağfûrun-leh Sultân Süleyman Hân hazretlerine intikāl ve serir-i saltanata cülûs ve darb-ı tîğ ile Bağdad ve tetimmâtını feth ve zabt buyurduklarında evkāf-ı meşrûhayı minvâl-i meşrûh üzere ibkā buyurdular bile kızılbaş-ı bed-maâşın şâhidi olan Şâh Abbas hîle-i rûbâh ile Kal‘a-i Bağdad’a ve tetimmâtına mâlik oldukda tâife-i Ömeriyyûn nakl ve hicret ve herbiri memâlik-i Osmaniyyede olan bilâddan bir beldede mutavattın olup her bâr Kal‘a-i Bağdad’ı tâife-i kızılbaşdan tahlîse serdâr ve asker geldikde bile gelip merhûm ve mağfûrun-leh Gāzi Sultân Murad Hân dahi Kal‘a-i Bağdad’ı muhâsara ve darb-ı tîğ ile fetih buyurduklarında Ömeriyyûn hâzır bulundukda evkāf-ı mezbûrenin tevliyet ve kitâbet ve nezâret ve zâbitliğini ve müşrifliğini Ömeriyyûn’a ve nikābet ve sâir cihâtı sâdâta sadaka ve ihsân ve kadîmî tasarruf olunduğu üzere mutasarrıf olmamız için berât-ı âlî ve hatt-ı hümâyûn vermeleriyle Ömeriyyûn dahi yine kadîmî yerlerine gelip galle-i evkāf-ı mezbûreyi bizimle ale’l-iştirâki ke’l-evvel mutasarrıf olmağa kāni‘ olmayıp ve sâdât dahi kızılbaş zamanında müstakillen zabta mu‘tâd olmalarıyla birbirimiz ile nizâ‘ üzere olup bi’l-âhare Vezîr Musa Paşa eyâlet-i mezkûre muhafazasına me’mûr olup geldikde Bağdad kādısı iken vefât eden merhûm Bayezid Efendi ile vezîr-i müşârun-ileyh huzûrunda dîvân-ı Bağdad’da birbirimiz ile bi’d-defe‘ât murâfa‘a-i şer‘ olup bi’l-âhare vezîr-i mezkûr ve kādı-i merkūm emri ile beynimize muslihûn tavassut edip merkad-i imâmeyn-i müşârun-ileyhimâya her ne âid ve râci‘ olursa ve Çevlikler demekle ma‘rûf mezra‘a ihyâ olundukda nakid ve gallât-ı matarî ve sübhânî ve mansûrî her ne hâsıl olursa ve harâbe olan Gales nâm vakıf karye dahi ma‘mûr oldukda nakid ve cins ve şitavî ve sayfî ve malikânesinden her ne hâsıl olursa ber-mûceb-i şart-ı vâkıf masraf-ı âsitâne ve masraf-ı câmi‘-i hulefâ-i Abbâsiyye ve me’kûlât ihrâc olunup bâkī kalan iki hisse olup her hisse bin akçe olup bin akçe bir hisseyi Ömeriyyûn ve bir hisseyi sâdât ahz u kabz edip her tâife hisselerini beynlerinde taksîm edeler bundan mâ‘adâ çerâğ-ı merkad-ı imâmeyn-i müşârun-ileyhimâdan ve mürûr u ubûrdan ve sadakāt ve nüzûrdan ve kubûrdan ve ziyâretçi-i kubûrdan ve Rum ve Hind ve Arab ve Acem ve Mağrib ve Meşrık’dan mesâfe-i ba‘îde ve karîbeden gelen sadakāt ve nüzûr dahi kezâlik minvâl-i meşrûh üzere taksîm oluna ve mahlûl olan cihât ve hidemât-ı âsitâne dahi kezâlik minvâl-i meşrûh üzere tevcîh oluna deyu beynimizi ıslâh ve tevfîk etmeleriyle biz dahi ıslâh-ı mezkûru kabûl ve birbirimiz ile kabûl-i vifâk ve ahd ü ittifâk etmişidik lâkin zaman-ı kalîlde kavl-i mezbûrdan rücû‘ ve nizâ‘a şürû‘ ve hâsıl olan sadakāt ve nüzûru tarafeynden gālib olanlarımız ahz u kabz ve fukarâmıza gadrden nâşî nizâ‘ ve ceden [cedel] beynimizde ke’l-evvel cârî olup bi’l-âhare dîvân-ı hümâyûnda murâfa‘a-i şer‘-i şerîf olmak için Âsitâne-i sa‘âdete gelip birbirimiz ile asâleten ve vekâleten nizâ‘ ve husûmet üzere olup bi’d-defe‘ât murâfa‘a-i şer‘-i şerîf olup nizâ‘ımız münkatı‘ olmamağın tavassut-ı muslihûn ile ahd ü mîsâk-ı evveli ibkā ve nizâ‘ ve husûmetden fâriğ ve tav‘an ve rağbeten kavl ü ahd-i evveli te’bîd ve te’kîdimizden mâ‘adâ her bâr ki emîn-i müşârun-ileyhimânın merkad-ı münevverleri hademesine ber-vech-i selef-bâr ve meşrûtiyet gallesi ta‘yîn olunan vakıf Çevlikler ve Gales nâm karye ma‘mûr olup mahsûlü olup nakd ve cins [ve] şitavî ve sayfî ve mâlikâne ve gallât ve matarî ve sübhânî ve mansûrî ve çerâğ-ı imâmeyn-i mezkûreynden ve mürûr u ubûrdan ve sadakāt ve nüzûrdan ve kubûrdan ve ziyâretçi-i kubûrdan ve Rum ve Hind ve Arab ve Acem’den ve Mağrib ve Maşrık’dan ve mesâfe-i ba‘îde ve karîbeden gelen sadakāt ve nüzûr cemî‘ ve cümle beynlerinde tevzî‘ ve taksîm murâd olundukda mütevellî-i mezkûr ve kâtib [69a] ve nâzır ve zâbit ve nikābetim cihetiyle ben ve sâdât-ı mezkûrûndan Seyyid İsa evlâdından mezkûr es-Seyyid Murad ve Seyyid İsmail evlâdından mezkûr Seyyid İsmail ve Seyyid Yunus evlâdından işbu Seyyid Ali ve Seyyid Emir evlâdından işbu es-Seyyid Haşîş ve Seyyid Musa evlâdından işbu es-Seyyid Nasuh ve Seyyid Hamza evlâdından işbu es-Seyyid Mehmed Rüstem ve Seyyit Temmâm evlâdından işbu es-Seyyid Şükrullah ve Seyyid Sâbit evlâdından işbu es-Seyyid Mehdi ve Seyyid Sümmenî evlâdından işbu es-Seyyid Ca‘fer ma‘rifet ve nezâretleri ile cem‘ ve tahsîl olunup ve cümlesi mevcûd ve hâzır oldukda bâlâda mezkûr olan ihrâcâtdan bâkī her ne kalırsa iki hisse olup ve her hisse bin akçe olup bin akçe hisseyi işbu Ömeriyyûn ve bin akçe hisseyi sâdât kabz edip tâife-i Ömeriyyûn berât ile mutasarrıf oldukları vazîfelerini hisseleri olan bin akçeden alıp ve sâdât dahi berâtla mutasarrıf oldukları vazîfelerini hisseleri olan bin akçeden alalar her tâife vazîfelerini berâtladır deyu kable’t-taksîm bir zerre vazîfe verilmeye ve Ömeriyyûn[dan] biri vefât edip vazîfesi mahlûl oldukda yine Ömeriyyûndan bir müstahıkka tevcîh oluna ve sâdâtdan biri dahi vefât edip vazîfesi mahlûl oldukda yine sâdâtdan bir müstahıkka tevcîh oluna deyu kavl ve vifâk ve ahd ü ittifâk eyledik min ba‘d husûs-ı mezbûrede tâife-i Ömeriyyûn ve sâdâtdan birimizden tafsîl olunan minvâl-i meşrûha muhâlif nizâ‘ sudûr ederse kelâmları ısgā ve da‘vâları istimâ‘ olunmayıp herbiri husûs-ı mezbûra müte‘allik nizâ‘ ve cidâldan men‘ ü def‘ oluna her tâife tafsîl ve tahrîr olunan kaziyyeyi kabûl ve tecvizde tâife-i uhrâyı bi’l-asâle ve bi’l-vekâle vicâhen ve şifâhen tahkīk ve tasdîk ettiklerinde vâki‘-i hâl bi’t-taleb ketb olundu.<br><br>Fi’l-yevmi’l-hâmis ve’l-ışrîn min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Es-seyyid Abdullah Efendi b. es-Seyyid Selami Efendi el-kādî, Mefharü’l-a‘yân Mahmud Ağa ser-müezzin-i hâssa, Ramazan Efendi el-kādî, Ahmed Efendi el-kādî, el-Hâc Mehmed Çelebi b. el-Hâc Mustafa ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40747"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40749"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b464"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o844"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>