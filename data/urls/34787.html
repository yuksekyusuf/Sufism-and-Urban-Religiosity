﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 182<br>Hüküm no: 134<br>Orijinal metin no: [60-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Reisülküttab Avni Ömer Efendi Vakfı’na ait terzi dükkânının kiracısı Dakis’in yaptırdığı mutfak, şehnişin ve cunbanın yıkılması</b><br><br>Arsa keşfi<br><br>Ma‘rûz<br><br>Sâdır olan fermân-ı âlîlerine imtisâlen zikri âtî husûsun mahâllinde bi’l-ma‘iye ketb ü tahrîr <<için>> ve keşf ü tahkīki’çün cânib-i şer‘-i enverden me’zûnen irsâl olunan Kâtib es-Seyyid Mustafa [b.] Abdüllatif Efendi ve bi’l-ma‘iye rü’yete memûr Evkāf Müfettişi fazîletlü semâhatlü Mîr es-Seyyid Mehmed Emin Âsaf Efendi kıbelinden mürsel Kâtib Hasan Fikri Efendi Ebniye-i Hâssa müdîri hulefâsından Mehmed Esad ve es-Seyyid Mehmed Râşid halîfeler ile mahrûse-i Galata hâricinde Mevlevîhâne kurbünde Sarılütfi Mescid-i şerîfi mahallesinde vâki‘ zikri câî münâza‘un-fîh olan açıklık mahâlline varıp cerîdede mazbûtü’l-esâmî Müslimîn huzûrlarında bi’l-ma‘iye meclis-i şer‘-i âlî ettiklerinde nezâreti Haremeyn-i Muhteremeyn’e mülhak evkāfdan ashâb-ı hayrâtdan merhûm Mehmed Eminzâde Hüseyin Ağa Vakfı’nın bi’l-meşrûta mütevellîsi mevâlî-i i‘zâmdan sâbıkā Havâss-ı Refî‘a <<kazâsı>> kādısı fazîletlü Mehmed Said Beyefendi b. Hüseyin Bey tarafından husûs-ı âtîde vekîl-i sâbitü’l-vekâlesi Kâtib-i vakf es-Seyyid Abdülvahhab Efendi b. es-Seyyid Abdülhalim meclis-i ma‘kūd-ı mezkûrda yine nezâret-i mezkûreye mülhak evkāfdan merhûm Reîsülküttâb Avni Ömer Efendi Vakfı’nın bi’l-meşrûta mütevellîsi İmâmeci es-Seyyid Mustafa Ağa b. el-Hâc Mehmed nâm kimesne ile Darbhâne-i âmire amelesinden derûn-ı arzuhâlde ismi mastûr Dakis v. Gabril zimmî tarafından kezâlik husûs-ı câîde vekîl olduğu Mustafa Ağa b. Ali ve Kahveci Memiş Ağa b. Abdullah şehâdetleriyle sâbit olan diğer Dakis v. Kigork zimmî hâzır oldukları hâlde Nezâret-i Evkāf-ı Hümâyûn’a mülhak evkāfdan tevliyet ve gallesi mescid-i şerîf-i mezkûr imâmlarına meşrûta merhûme Rahime Hatun Vakfı müstegallâtından olmak üzere mahalle-i mezbûrede vâki‘ bir tarafdan ba‘zan Luize bt. Covanni Nasrâniye menzili ve ba‘zan müvekkil-i mersûm Dakis zimmînin merhûm-ı mezbûr Avni Ömer Efendi Vakfı’ndan tasarrufunda olan terzi dükkânı ve fevkınde kâin menzil ve bir tarafdan yine müvekkil-i mersûm Dakis zimmînin merhûm-ı mezbûr Hüseyin Ağa Vakfı’ndan tasarrufunda olan matbah ile açıklık mahâlli ve bir tarafdan ba‘zan yine müvekkil-i mersûm Dakis zimmînin zikr olunan açıklık mahâlli ile Hacı A‘mâ Vakfı’ndan tasarrufunda olan menzil-i sagīr ve ba‘zan Lukas Nasrâniye tasarrufunda olan menzil ve taraf-ı râbi‘i tarîk-i âm ile mahdûd ve müştemilât-ı ma‘lûmeyi hâvî âhar bir bâb vakıf menzil ve bir kebîrce bi’r-i mâyı müştemil yetmiş buçuk zirâ‘ açıklık mahâlline bâ-temessük-i mütevellî bi’l-icâreteyn mutasarrıf olup ol-vechile vaz‘-ı yedi hasm-ı şer‘î muvâcehesinde beyyine ile sâbit ve mütehakkık olan sâhibe-i arzuhâl mu‘arrefetü’ş-şahs mersûme Luize Nasrâniye muvâcehesinde mahalle-i mezkûre imâmı es-Seyyid eş-Şeyh Ali Efendi b. es-Seyyid eş-Şeyh Mehmed Efendi hâzır olduğu hâlde zikr olunan yetmiş buçuk zirâ‘ açıklık mahâlli müvekkil-i mûmâ-ileyh Mehmed Said Beyefendi’nin mütevellîsi olduğu vâkıf-ı merhûm-ı mezbûr Hüseyin Ağa’nın bin yüz altmış senesi hilâlinde akāra tebdîlini şart ve vakıf ve tescîl ettirdiği nukūd-ı mevkūfe ile hayatında bâ-hüccet-i şer‘iye âhardan bi’t-tevliye iştirâ ve kabz birle tescîl ettirdip vakfına ilhâk eylediği müstegallâtından ve el-yevm müvekkil-i mersûm Dakis zimmînin bi’l-icâreteyn ber-vech-i muharrer tasarrufunda olan mârrü’l-beyân matbah ile açıklık mahâllinden iken mersûme Luize Nasrâniye bu esnâda ber-minvâl-i muharrer vâkıfe-i mezbûre Rahime Hatun Vakfı’ndan tasarrufunda olan menzil-i mezkûru müceddeden binâ ve inşâ eylediği hînde zikri sebkat eden yetmiş buçuk zirâ‘ açıklık mahâllini dahi vâkıfe-i mezbûre Rahime Hatun Vakfı’ndan olan menzil-i mezkûrdan olmak üzere bi-gayrı hakkın zabt ve vaz‘-ı yed etmekle keff-i yed ve müstecir-i müvekkil-i mersûm Dakis zimmîye teslîmine tenbîh olunmak müvekkil-i mütevellî-i mûmâ-ileyh Mehmed Said Beyefendi’nin bi’t-tevliye matlûbudur deyü vekîl-i hâzır-ı mesfûr diğer Dakis zimmînin tasdîkiyle bi’l-vekâle da‘vâ ettikde mersûme Luize Nasrâniye dahi cevâbında zikri mesbûk yetmiş buçuk zirâ‘ açıklık mahâlline vâkıfe-i merhûme Rahime Hatun Vakfı’ndan olmak üzere tasarrufunda olup vaz‘-ı yedini ikrâr lâkin ber-minvâl-i meşrûh Hüseyin Ağa’nın nukūd-ı mevkūfe-i mezbûre ile müşterâ vakf-ı müsecceli olduğu ma‘lûmumuz değildir deyü mütevellî-i hâzır-ı merkūm es-Seyyid eş-Şeyh Ali Efendi ile ma‘an inkâr eylediklerini kâtibân-ı mezbûrân dâ‘îleri mahâllinde ketb ü tahrîr ve ma‘an meb‘ûs ümenâ-i şer‘ ve halîfetân-ı mezbûrân ile şifâhen sâdır olan fermân-ı âlîlerine imtisâlen Pazartesi günü huzûr-ı hazret-i Fetvâ-penâhî’de müfettiş-i mûmâ-ileyh ma‘iyetiyle akd olunan meclis-i şer‘-i âlîye gelip tarafeyn bi-ecma‘ihim hâzır oldukları hâlde tasdîklerine mukārin alâ-vukū‘ihî ba‘de’l-inhâ ve’t-takrîr müdde‘î-i vekîl kâtib-i mezbûr es-Seyyid Abdülvahhab Efendi’nin takrîr-i meşrûhu üzere zikr olunan Hüseyin Ağa Vakfı evkāf-ı kadîme kabîlinden olup asl-ı vakf tescîlini isbât müte‘assir olduğundan münkatı‘u’s-sübût hükmünde olmağın mûcebince mütevellî-i müvekkil-i mûmâ-ileyh es-Seyyid Mehmed Said Beyefendi’ye izâfetle müdde‘î-i vekîl kâtib-i mezbûr es-Seyyid Abdülvahhab Efendi da‘vâ-yı mezkûresiyle mersûme Luize Nasrâniye ile mütevellî-i hâzır-ı merkūm es-Seyyid eş-Şeyh Ali Efendi’den her birine bilâ-beyyine mu‘ârazadan ba‘de’l-men‘ bu sûretde müvekkil-i mersûm Dakis zimmînin ber-vech-i bâlâ vâkıf-ı mûmâ-ileyh Avni Ömer Efendi Vakfı’ndan tasarrufunda olan terzi dükkânı fevkınde kâin menzil-i mezkûrdan zikri mürûr eden yetmiş buçuk zirâ‘ açıklık mahâlli üzerine nâzır dokuz zirâ‘ tûlünde ve bir zirâ‘ on dört parmak arzında ihdâs olunmuş olan şehnişîn ile vâkıf-ı mezbûr Hüseyin Ağa Vakfı’ndan tasarrufunda olan matbahın yine mahâll-i mezkûrdan terbî‘an üç zirâ‘ mahâlli üzerine tahtânî ihdâs olunan cunbasının kat‘ ve kal‘ı iktizâ eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 26 min-Zilka‘de sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34786"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34788"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b182"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o621"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>