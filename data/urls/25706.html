﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 688<br>Hüküm no: 819<br>Orijinal metin no: [104a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Derviş Ali mahallesinde ismi bilinmeyen deli bir kadının kendisini asarak intihar ettiği</b><br><br>Mahmiye-i İstanbul’da hâlâ subaşı olan fahrü’l-akrân Mehmed Ağa b. Ahmed Efendi tarafından husûs-ı âti’l-beyâna sâbitü’l-vekâle vekîli olan Eyüb Beşe b. Musa nâm râcil mahfil-i kazâda takrîr-i kelâm edip mahmiye-i mezbûrede Derviş Ali mahallesinde ismi ma‘lûmum değil bir hatun Gendümî Ahmed Efendi nâm kimesnenin menzilinin tarîk-i âm tarafında vâki‘ tahtânî penceresinin demirine çuka kenarı ile asıp fevt olduğu mesmû‘umuz olmağın hâlâ cânib-i şer‘den üzerine varılıp ba‘de’l-keşf husûs-ı mezbûr ahâlî-i mahalle-i mezbûreden teftîş ve tefahhus olunmak matlûbumdur dedikde savb-ı şer‘den Mevlânâ Keşfî Mustafa Efendi irsâl olunup ol dahi zeyl-i vesîkada muharrerü’l-esâmî olan Müslimîn ile merkūm Ahmed Efendi’nin sâkin olduğu menzili üzerine varıp nazar etdikde fi’l-vâki‘ tarîk-i âm tarafında vâki‘ tahtânî penceresinin demirinde çuka kenarı ile asıp fevt olduğu müşâhede eyledikden sonra zeyl-i hüccetde esâmîleri mastûr olan mahalle-i mezbûre ahâlîsinden suâl olundukda onlar dahi bu maslûbe hatun mecnûne olup mukaddemâ mahallemiz kurbünde Kethudâ Hatun Câmi‘-i Şerîfi hareminde sâkine olup firâr eyledi birkaç zamandır ki merkūm Ahmed Efendi’nin sâkin olduğu menzilinin saçağı altında tarîk-i âm üzerinde oturup âyende vü revendeden sadaka taleb ederdi târih-i kitâb günü menzillerimizden çıkıp mecnûne-i mezbûreyi bu minval üzere maslûbe gördük deyü her biri alâ-tarîkı’ş-şehâde haber verdiklerini mevlânâ-yı mezbûr mahâllinde tahrîr ba‘dehû ma‘an irsâl olunan Mustafa b. İsa ile meclis-i şer‘a gelip alâ-vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâlis ve’l-işrîn min-Şevvali’l-mükerrem li-sene isneteyn ve seb‘în ve elf.<br><br>Şuhûdü’l-hâl: Çorbacı Mehmed Ağa b. Mustafa, İsmail Ağa b. Abdullah, Ali Çelebi b. Abdullah, Ahmed Efendi b. Zeynelabidin, Receb Efendi b. Hasan, Salih Efendi b. ( ) el-imâm.</p>          <br><a title="Önceki sayfa" style="text-decoration:none" href="./ayrmetin.php?idno=25705"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25707"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b688"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o962"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>