﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 148<br>Hüküm no: 125<br>Orijinal metin no: [23b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Musa Çavuş b. Abdullah’ın vefat etmeden önce borcunu ödediği ve rehin bıraktığı eşyasını aldığının anlaşıldığı</b><br><br>Bundan akdem vilâyet-i Rumeli’nde kasaba-i Zihne’den olup ba‘dehû mahmiye-i Kostantiniyye’de Balat kurbünde Karabaş mahallesinde sâkin iken müteveffâ olan Musa Çavuş b. Abdullah nâm mühtedînin verâseti sulbî oğulları Mustafa Çavuş ve Mehmed Çavuş nâm kimesnelere münhasıra olduğu nehc-i şer‘î üzere sâbit oldukdan sonra mezbûrân Mustafa Çavuş ve Mehmed Çavuş mahfil-i şer‘-i hatîrde bâ‘isü’l-kitâb Salamon v. Yakob ve Yakoy v. Yuhayim nâm Yahudiler mahzarlarında ikrâr-ı tâm ve takrîr-i kelâm edip bundan esbak babamız mezkûr Musa Çavuş mezbûrân Yahudilerden ale’l-iştirâki’s-seviy bi-tarîki’l-karzi’ş-şer‘î yüz altmış bin fıddî akçe alıp mukābelesinde mezkûrâna dört gümüşlü gaddâre ve altun yaftalı ve kitâbeli bir kılıç ve üç kemer kılıç ve on dört vakiyye altun yaldızlı bir sîm raht ve saplı üç gümüş topuz ve sapsız bir gümüş topuz ve iki çift altun bilezik ve iki yüz yetmiş miskāl bir altun sîne-bend ve bir cevherî kuşak ve yetmiş miskāl bir altun cevherî bilezik ve iki cevherî sorguç ve iki siyâh ferâceye kaplı semmûr kürk ve bir neftî ferâceye kaplı semmûr kürk ve bir vaşak nâfesi rehin vaz‘ edip deyn-i mezkûru îfâ edip rehâin-i mezkûreyi kabz etmeden fevt olmağla mezbûrânın yedinde kalmışdır deyü da‘vâ etmiş idik lâkin babamız hâl-i sıhhatinde deyn-i mezbûru îfâ edip rehâin-i mezbûreyi bi’t-tamâm yedlerinden alıp kabz edip merkūmânın yedlerinde rehâin-i mersûmeden aslâ bir şey kalmadığını mukır olup ma‘lûmumuz olmağın terk-i da‘vâ ve husûmet edip min-ba‘d mersûmân Salamon ve Yakob’nun zimmetlerini rehâin-i mezkûreye müte‘allık cemî‘ de‘âvî ve husûmâttan ibrâ-i âm ile ibrâ eyledik ba‘de’l-yevm bizden husûs-ı mezkûra müte‘allık da‘vâ ve nizâ‘ sudûr eder ise lede’l-hükkâmi’l-kirâm istimâ‘ olunmaya dediklerinde mukırrân-ı mezbûranı ikrâr-ı meşrûtlarında mezkûrân Salamon ve Yakob bi’l-müvâcehe tasdîk edicek mâ-vaka‘a bi’t-taleb ketb olundu.<br><br>[Fî] 13 şehri Şa‘bâni’l-mükerrem li-sene selâse ve selâsîn ve elf.<br><br>Şuhûdü’l-hâl: Arslan Bey el-cündî, Hazm Bey b. Abdullah, Mehmed Bey b. Mehmed ( ) el-cündî, Hasan Çelebi b. Mehmed, İbrahim Çavuş el-mübâşir, Mehmed Bey b. ( ) el-cündî, Mehmed Bey b. Hasan el-cündî, Ahmed Çavuş b. Abdullah, Davud Çavuş b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=39416"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39418"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b148"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o414"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>