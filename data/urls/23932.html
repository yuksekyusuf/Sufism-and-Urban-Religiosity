﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 10 Numaralı Sicil (H. 1085 - 1090 / M. 1674 - 1679)<br>cilt: 30,&nbsp;sayfa: 91<br>Hüküm no: 90<br>Orijinal metin no: [54-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim b. Mehmed ile zevcesi Âişe’nin mülkiyet iddiasında bulundukları evi daha önce sattıklarının ispatlandığı ve davadan men edildikleri</b><br><br>Havâss-ı Aliyye kazâsına tâbi‘ kasaba-i Hasköy’de Turşucu mahallesi sükkânından olup hâlâ mahmiye-i İstanbul’da Mustafa Paşa mahallesinde sâkin kendi tarafından asâleten ve zevcesi Âişe bt. Siyami nâm hâtun tarafından vekîl olup vekâleti nehc-i şer‘î üzre sâbite olan zevci İbrahim b. Mehmed meclis-i şer‘-i şerîfde ale’l-iştirâki’s-seviy silk-i mülk-i sahîhimizde münselik olup mahalle-i mezbûrede vâki‘ bir tarafı ba‘zan Manisalı Mustafa Ağa ve ba‘zan umdetü’l-muvakkarât Telli Haseki Sultan mülkleri ve bir tarafdan Pehlivan mülkü ve bir tarafı Osmanzâde mülkü ve bir tarafı tarîk-ı âm ile mahdûd olup iki bâb fevkānî oda ve sofa ve dehliz ve iki bâb tahtânî oda ve ahır ve kenîfi ve bi’r-i mâyı ve cüneyneyi müştemil mülk menzilimizde şirâ-yı şer‘î üzre vâzı‘ü’l-yed olan işbu bâ‘isü’l-kitâb Receb b. ( ) mahzarında bi’l-asâle ve bi’l-vekâle üzerine da‘vâ ve takrîr-i kelâm edip zikr olunan menzil-i mahdûd-ı mezkûra mezbûr Receb vâzı‘ü’l-yed olduğu ecilden taleb ederim suâl olunup menzil-i mezkûrdan kasr-ı yedine tenbîh ve bana teslîm olunmak matlûbumdur dedikde gıbbe’s-suâl mezbûr Receb cevâbında menzil-i mezkûra vaz‘-ı yedini ikrâr lâkin mezbûr İbrahim ve zevcesi Âişe Hâtun bin seksen iki senesi Zilhicceti’ş-şerîfenin ikinci günü mahmiye-i İstanbul’da Balat mahkemesi’nde nâibü’ş-şer‘ olan Derviş Efendi b. Emrullah huzûrunda işbu hâzır bi’l-meclis eş-Şeyh Seyyid Abdülkerim Efendi b. Şaban’a menzil-i mezbûru kırk yedi esedî guruşa bey‘-i bâtt-ı sahîh-i şer‘î ile bey‘ ve teslîm ol dahi minvâl-i muharrer üzre iştirâ ve kabz eyleyip semeni olan meblağ-ı mezbûr kırk yedi guruşu mûmâ-ileyh yedinden ahz ü kabz ve beynlerinde iktisâm edip ba‘dehû menzil-i mezkûr mûmâ-ileyhin mülk-i müşterâsı olup zabt ve tasarrufunda iken mûmâ-ileyh Seyyid Abdülkerim Efendi dahi menzil-i mezkûru bin seksen üç senesi Saferü’l-hayrının beşinci günü medîne-i Hazret-i Ebâ Eyyûb el-Ensârî’de nâibü’ş-şer‘ olan Mehmed Efendi b. Hamza huzûrunda bana elli bir kıt‘a esedî guruşa bey‘-i bâtt-ı sahîh-i şer‘î ile bey‘ ve teslîm ben dahi minvâl-i muharrer üzre iştirâ ve kabûl ve kabz ve def‘-i semen edip menzil-i mezbûr mülküm ve hakkım olup zabt ve tasarruf ederim deyip takrîr-i meşrûhuna mutâbıka ve târiheyn-i mezkûreyn ile müverraha ve nâibeyn-i mezkûreynin imzâları ile mümzâ iki kıt‘a hüccet-i şer‘iyye ibrâz edip alâ vechi’l-hasm feth ve kırâat olundukda mazmûnları takrîr-i meşrûhuna mutâbık bulunmağın isre’l-istintâk ve akībe’l-inkâr mezkûr Receb’den evvelâ mezbûr eş-Şeyh Seyyid Abdülkerim Efendi’ye müdde‘î-i mezbûr İbrahim ile zevcesi Âişe Hâtun bey‘ eylediğine beyyine taleb olundukda zeyl-i hüccetde isimleri mastûr olup mahmiye-i İstanbul’dan [55] Kazasker Câmi‘i mahallesi sükkânından olup câmi‘-i mezbûr kayyımı Mehmed Halîfe b. Osman ve Avcı Bey mahallesi sükkânından Ömer Çelebi b. Ali nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ mezbûr İbrahim ile zevcesi Âişe Hâtun zikr olunan menzil-i mahdûd-ı mezkûru târih-i mezbûrda bizim huzûrumuzda mezbûr eş-Şeyh Seyyid Abdülkerim Efendi’ye kırk yedi esedî guruşa bey‘ ve teslîm ve ikrârları nâib-i mûmâ-ileyh Derviş Efendi huzûrunda tescîl ve hüccet-i merkūmeyi tahrîr edip yedine def‘ ve teslîm eyledi biz zikr olunan mazmûn-ı hüccete şâhidleriz şehâdet dahi ederiz deyû her biri edâ-yı şehâdet-i şer‘iyye eylediklerinde gıbbe’t-ta‘dîl ve’t-tezkiyye şehâdetleri makbûle olmağın mezbûr İbrahim asâleten ve vekâleten menzil-i mezkûra müte‘allika da‘vâdan men‘ olunup ve menzil-i mezbûr mezbûr Receb’e hüküm birle mâ vaka‘a ketb [olundu]. Fî 9 Rebî‘ilevvel sene [10]89.<br><br><br>Şuhûdü’l-hâl: Ali Efendi [b.] Hacı Mehmed, Ahmed Efendi b. Murad, Mustafa Halîfe b. Murad, Mustafa Halîfe b. Mehmed, Mustafa b. Nasuh, Ahmed b. Nasuh</p>          <br><a title="Önceki sayfa" style="text-decoration:none" href="./ayrmetin.php?idno=23931"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23933"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has010&bsm=has010b091"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has010&bsm=has010o224"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>