﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 106<br>Hüküm no: 78<br>Orijinal metin no: [13b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Molla Fenari mahallesinden Yeniçeri Hasekisi Behram Ağa b. Ferhad’ın para vakfı</b><br><br>Hamd-i müebbed ve şükr-i muhalled ol Vâkıf-ı zamâir ve Kâşif-i serâir hazretlerinin dergâh-ı akdes ve bârgâh-ı mukaddeslerine ref‘ olunur ki, Hallâk-ı âlem ve Rezzâk-ı benî Adem’dir; ve nukūd ve dürûd-ı amîmü’l-vürûd ol sâhib-i makām-ı Mahmûd ve nakkād-ı bâzâr-ı ziyân ve sûd hazretlerinin Ravza-i Mutahharası’na nisâr ve îsâr olunur ki, Şefî‘-i usât-ı ümmet ve kıble-i erbâb-ı himmetdir; ve bakiyye-i nakıyye-i selâm âl ve evlâd-ı kirâmları meşâhid-i aliyyelerine ihdâ olunur ki, her biri mütevellî-i cihât-ı dîn ve nâzır-ı şer‘-i metîndürür; -rıdvânullâhi te‘âlâ aleyhim ecma‘în- ve ba‘d:<br><br>İşbu kitâb-ı müstetâbı ketb ve tahrîre dâ‘î-i âdî ve bu sakk-i ârî ani’ş-şekki tesvîd ve tastîre bâ‘is ve bâdî budur ki:<br><br>Dergâh-ı âlî -dâme mahfûfen bi’l-ma‘âlî- Yeniçerileri Ocağı’nda Altmışaltıncı Başhaseki olup Dârü’l-Hilâfeti’l-aliyye mahmiye-i Kostantıniyye’de Yeni Odalar kurbünde Molla Fenârî mahallesinde sâkin olan umdetü’l-a‘yân ve’l-emcâd Behram Ağa b. Ferhad kıbelinden vakf-ı âti’z-zikri ikrâra ve ba‘dehû da‘vâ-yı rücû‘a vekîl olup mahzar-ı hasm-ı şer‘îde umdetü’l-müderrisîn Mevlânâ Mehmed Efendi b. Mahmud ve el-Hâc Hudâverdi b. Mahmud şehâdetleriyle şer‘an vekâleti sâbite olan li-ebeveyn karındaşı el-Hâc Mustafa mahfil-i şer‘-i hatîrde müvekkil-i müşârun-ileyhin li-ecli’t-tescîl âti’z-zikr olan vakfına mütevellî nasb eylediği fahrü’l-a‘yân Hasan Çelebi b. Musa mahzarında bi’l-vekâle ikrâr-ı tâm ve takrîr-i kelâm edip müvekkilim müşârun-ileyh Behram Ağa vaktâ ki bu dâr-ı dünyâ bî sebât ve bî bekā olup dirheminin âhiri hem ve sıhhatinin gāyeti sekam olduğunu mülâhaza kılıp -es-sadakatü fidyetün li’l-ma‘âsî yevme yü’hazü’l-mücrimûne bi’n-nevâsî- mefhûmu dahi ma‘lûmu olup ahsen-i hasenât ve ebedd-i meberrât avâidi müstemirre ve fevâidi müstekırra olan sadaka-i câriye olduğuna vâkıf olmağla niyyet-i sâfiye ve taviyyet-i vâfiye ile hasbeten lillâh ve taleben li-rızâ[i]hi atyeb-i mâl ve ahlas-ı menâlinden târih-i kitâbdan bir yıl mukaddem yüz bin fıddî râyicü’l-vakt akçeyi mümtâz ve li-ecli’l-vakf ihrâc ve ifrâz ve li-ecli’l-vakf ihrâc ve ifrâz edip vech-i âtî üzere vakf-ı nukūdu tecvîz eden eimme-i dîn mezheb-i şerîfleri üzere meblağ-ı merkūmu bi’t-tamâm vakf-ı sahîh ve habs-i sarîh ile vakf edip şart eyledi ki:<br><br>Mâl-ı mevsûf ve meblağ-ı mevkūf yılda onu on bir buçuk ziyâde olmak üzere alâ-vechi’l-helâl istirbâh ve istiğlâl oluna. Bi-fazlillâhi te‘âlâ hâsıl olan rey‘ ve galle ve nemâ ve fazlasından mahalle-i merkūmede vâki‘ câmi‘-i şerîfde vaz‘ eylediği kürside ba‘de salâti’l-Cum‘a va‘z ve nasîhate kādir ve fenn-i tefsîr ve hadîsde mâhir bir recül-i sâlih ve âlim hâzır olan cemâ‘at-i Müslimîne va‘z ve nasîhat edip yevmî on akçe vazîfeye mutasarrıf ola ve zikr olunan kürsiye hizmet eden kimesneye dahi ayda on beş akçe vazîfe verile ve beş nefer ehl-i Kur’ân her gün ba‘de salâti’l-fecr câmi‘-i sâlifü’l-beyânda cem‘ olup Kur’ân-ı azîm ve Furkān-ı kerîmden birer cüz’-i şerîf tilâvet edip her birine yevmî ikişer akçe vazîfe verile ve bir sâlih ve mütedeyyin ve müttakī ve deyyin kimesne her gün huzûrunda ba‘de salâti’l-fecr bir sûre-i Yâsîn tilâvet edip mukābelesinde yevmî bir akçe vazîfe verile ve bir sâlih ve müteşerri‘ ve müttakī ve müteverri‘ kimesne dahi her gece ba‘de salâti’l-ışâ’ bir sûre-i Mülk tilâvet edip yevmî bir akçe vazîfe verile ve bir ehl-i Kur’ân kimesne dahi ânifen beyân olunan üzere huzûrunda bir sûre-i Amme tilâvet edip yevmî bir akçe vazîfe verile ve bir sâlih ve âbid ve müteşerri‘ ve zâhid kimesne dahi her gün ba‘de salâti’z-zuhr bir sûre-i Feth tilâvet edip yevmî bir akçeye mutasarrıf ola ve câmi‘-i mezbûrda imâm olan kimesne dahi ba‘de salâti’l-ışâ’ Âmeneʼr-resûlü âyet-i kerîmesini âhir-i sûre-i kerîmeye varınca cehr ile okuyup yevmî bir akçeye mutasarrıf ola ve bir kimesne dahi câmi‘-i mezbûrda eyyâm-ı Cum‘ada mu‘arrif olup yevmî bir akçeye mutasarrıf ola ve her senede beşer yüz akçeye iki tâne şem‘-i asel alınıp câmi‘-i mezbûr mihrâbının iki tarafında ale’l-vechi’l-mu‘tâd leyâlî-i mübârekede îkād oluna ve leyâlî-i şehri Ramazân’da bir kimesne sakā olup cemâ‘at-i Müslimîni iskā edip yevmî bir akçe vazîfeye mutasarrıf ola ve bir kimesne dahi câmi‘-i mezbûrda olan bi’rin sakāsı olup mu‘tâd üzere edâ-i hizmet edip yevmî bir akçeye mutasarrıf ola ve bir sâlih kimesne dahi her sene mevsim-i hacc-ı şerîfde Mekke-i Mükerreme -şerrefehallâhü te‘âlâ- da sakā olup hüccâc-ı Müslimîni iskā edip her sene sekiz yüz kırk akçe vazîfe irsâl oluna ve bir sâlih kimesne dahi Beytullâhi’l-harâm’da kendi huzûrunda her gün ba‘de salâti’z-zuhr bir sûre-i Feth tilâvet edip her sene üç yüz altmış akçe irsâl oluna ve Medîne-i Münevvere’de Ravza-i Mutahhara’da -sallallâhu alâ-sâkinihâ- bir sâlih kimesne ferrâş olup her sene yedi yüz yirmi akçe irsâl oluna ve vakf-ı mezbûra her kim mütevellî olursa yevmî üç akçe vazîfeye mutasarrıf ola ve tevliyyet hayâtda oldukça kendiye meşrûta olup ba‘dehû aslah-ı evlâdına ve aslah-ı evlâd-ı evlâdına zükûren ve inâsen ve evlâd-ı evlâd-ı evlâdına kezâlik batnen ba‘de batnin meşrûta ola ve ba‘de inkırâzı’l-evlâd li-ebeveyn karındaşı el-Hâc Mustafa’ya ve ba‘dehû mezbûrun tertîb-i sâbık üzere aslah-ı evlâdına ve evlâd-ı evlâdına zükûren ve inâsen batnen ba‘de batnin meşrûta ola ve ba‘de’l-inkırâz evlâd-ı utekāsının zükûren ve inâsen aslahına ve evlâd-ı utekāsına ve evlâd-ı evlâd-ı utekāsının kezâlik zükûren ve inâsen batnen ba‘de batnin aslahına meşrûta ola ve ba‘de’l-inkırâz re’y-i hâkim ile mahalle-i mezbûre ahâlîsinden bir sâlih ve mütedeyyin ve müttakī ve deyyin kimesneye tevcîh oluna ve ahâlî-i mahalle-i mezbûre hasbî nâzır olalar deyip meblağ-ı mevkūf-ı mezbûru târih-i mezkûrda mütevellî-i merkūma teslîm edip ol dahi kabz ve tesellüm edip sâir mütevellîler evkāfda tasarruf eyledikleri gibi tasarruf eyledi dedikde vekîl-i mezbûru cemî‘-i kelimâtında mütevellî-i mezbûr dahi vicâhen tasdîk ve şifâhen tahkīk eyledikden sonra vekîl-i mezbûr mütevellî-i mezkûr mahzarında bi’l-vekâle [14a] takrîr-i da‘vâ edip vakfiyyet-i derâhim ve denânîr eimme-i selâse-i nehârîr mezheb-i hatîrlerinde bâtıla ve ona müteferri‘ olan şurût ve kuyûd hilye-i sıhhatden âtıla olmağın bi’l-vekâle vakfiyyetinden rücû‘ eyledim, mütevellî-i mezbûrdan meblağ-ı mezkûru taleb ederim dedikde mütevellî-i müşârun-ileyh dahi cevâb verip fi’l-hakīka vakf-ı mezbûr inde’l-eimmeti’s-selâse gayr-i sahîh olduğu [kütüb-i] mu‘teberâtda mastûr ve sarîhdir, lâkin vakf-ı nukūd ve zımnında olan şurût ve kuyûd hazret-i İmâm Züfer -tayyeballâhü madca‘ahû bi’l-miski’l-ezfer- den dâric-i [medâric-i] rahmet-i Bârî merhûm İmâm Ensârî rivâyeti üzere sahîh ve câiz olup fî-zamâninâ kuzât-ı İslâm ve vülât-ı enâm ol rivâyet ile hükme müvellâ oldukları tuğrâ-yı garrâ-yı sultânî ile muhallâ olan menşûrlarında musarrah ve mastûrdur deyü redden imtinâ‘ ve husûmet ve nizâ‘ edip a‘lâ-yı kitâbı tevkī‘-i müstetâbı ile muvakki‘ olan hâkim-i hâsim huzûrunda müterâfi‘ân ve hükme tâlibân olduklarında hâkim-i müşârun-ileyh dahi cânib-i vakfa nazar ve mubtıl-i hayr olmakdan hazer edip vakf-ı nukūd-ı ma‘hûdun ve zımnında olan şurût ve kuyûdun re’y-i imâm-ı mezbûr üzere sıhhatine hükm edicek vekîl-i müşârun-ileyh ınân-ı kelâmını semt-i âhara atf edip eğerçi hükm-i mezbûr ile vakfa sıhhat hâsıl oldu, lâkin İmâm-ı A‘zam ve hümâm-ı akdem katında sıhhat lüzûmu müstelzim olmayıp kābil-i rücû‘ olmağın tekrâr rücû‘ eyleyip mütevellî-i mezbûrdan meblağ-ı mezkûru istirdâd ederin deyicek mütevellî-i mezbûr tekrâr cevâb verip eğerçi İmâm-ı A‘zam katında sıhhat mufârık ani’l-lüzûm olduğu meşhûr ve ma‘lûmdur, lâkin âlim ve Rabbânî [âlim-i Rabbânî] İmâm Ebû Yûsuf eş-şehîr bi’l-İmâmi’s-sânî mezheb-i şerîfinde mücerred vakaftü demekle ve fâzıl-ı Samedânî İmâm-ı sâlis Muhammed b. el-Hasen eş-Şeybânî re’y-i münîfinde teslîm ile’l-mütevellî olunmağla lüzûm ârız olup rücû‘a mecâl kalmaz; mezheb-i İmâmeyn üzere lüzûm-ı vakfa dahi hükm olunmak taleb ederim dedikde hâkim-i mûmâ-ileyh dahi temhîd-i kavâ‘id-i hayrı evlâ ve teşyîd-i mebânî-i vakfı ahrâ görüp re’y-i İmâmeyn üzere vakıf sahîh ve lâzım ve habs-i sarîh mütehattim olup nakz ve tahvîli muhâl ve tağyîr ve tebdîli adîmü’l-ihtimâl oldu.<br><br>Tahrîren fî-evâhiri şehri Recebi’l-mürecceb min-şühûri sene selâse ve selâsîn ve elf min-hicreti men lehü’l-izzü ve’ş-şeref.<br><br>Şuhûdü’l-hâl: Fahrü’l-müderrisîn Mevlânâ Sagīrzâde? Ahmed Efendi el-Burusî, fahrü’l-eimme Mustafa Efendi b. Pervâne İmâm-ı câmi‘-i mezbûr, İsmail Halîfe b. Abdullah el-Müezzin, Mehmed Halîfe el-Müezzin, el-Hâc Yusuf b. Abdullah, Mustafa Çelebi b. Mehmed, Hasan Çelebi b. Musa, Pîr Mehmed b. Ali, Abdulbâki b. Abdullah, Kurd b. Abdullah, Mehmed b. Ali, Mehmed b. el-Hâc Mustafa, Ali b. Mustafa, Ali b. Veli, Hüseyin b. Ali, Memi b. Durmuş, Mahmud b. Hüseyin, Ali b. Kasım ve muharrirü’l-hurûf Gubârîzâde Ahmed b. Zeynelâbidin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39369"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39371"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b106"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o424"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>