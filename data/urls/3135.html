﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 202<br>Hüküm no: 191<br>Orijinal metin no: [26a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İstanbul’da nalçacıların duacısının Mehmed Çelebi b. Hacı Ahmed olması</b><br><br>Mahmiye-i İstanbul’da vâki‘ na‘lçacı tâifesinden Mustafa Ağa b. Yusuf el-mütevellî ve el-Hâc Mustafa b. Hasan ve Çalık Mehmed b. Çelebi b. Ömer ve Müezzin Hüseyin Çelebi b. Osman ve Müezzin Mehmed Çelebi b. Hüseyin ve Horhorlu Mehmed Beşe b. Bâli ve Kıbrıslı Ahmed Çelebi b. Ahmed ve Tophâneli Mustafa b. Ramazan ve üstâd Yusuf b. Abdullah ve Zeyrekli üstâd Ali b. Abdülkādir ve Kara Mehmed b. Yusuf ve Aşçı Hüseyin Çelebi b. İsmail ve Kırkçeşmeli Mustafa b. Şaban ve üstâd İbrahim b. Abdullah ve üstâd Feyzullah b. Ahmed ve mu‘allim Mehmed Efendi b. Abdi ve üstâd Süleyman b. Rûşen ve Hasan Beşe b. Abdullah ve es-Seyyid Mehmed b. es-Seyyid Mustafa ve Ali Bey b. Ahmed ve el-Hâc Ebûbekir b. Mehmed ve üstâd Hasan b. Yusuf ve üstâd İsmail b. Hasan ve üstâd Abdünnebi b. Süleyman ve üstâd Mustafa b. Mahmud ve Şâhin b. Abdullah ve Hasan b. Abdullah ve Mustafa b. Mahmud ve Mustafa b. Musa ve İbrahim b. Mehmed ve Ali b. Hüseyin ve Ömer Halîfe b. Abdullah ve üstâd Abdi b. Ali ve sâirleri bi ecma‘ihim meclis-i şer‘-i şerîf-i enverde ve mahfil-i dîn-i münîf-i ezher[de] işbu bâ‘isü’l-kitâb Mehmed Çelebi b. el-Hâc Ahmed mahzarında her biri takrîr-i kelâm ve ta‘bîr ani’l-merâm edip kadîmü’l-eyyâmdan üstâdlarımızdan birini beynimizde du‘âcı ihtiyâr etmekle ol dahi kendiye mahsûs gediğe mutasarrıf ve şâkirdlerimiz başka çıkdıkda vâki‘ olan teferrüclerimizde ve sâire cem‘iyyetimizde du‘â edip ilâ yevminâ hâzâ hâl bâlâda ketb ve terkīm olunan minvâl-i muharrer üzre olmağla mezbûr Mehmed Çelebi cemâ‘atimizden hizmet-i mezkûre uhdesinden gelmekde kemâ yenbağī kādir olmağın kadîmden sâir üstâdlarımızdan ba‘zına mahsûs olduğu üzre Saraçhâne’de kadîmden mutasarrıf olduğu üzre haftada bir nevbetten mâ‘adâ du‘âcı olanlara mahsûs olan yine haftada bir gün bezzâzistân önünde olan nevbete mutasarrıf olup du‘âcılıkda mezbûr Mehmed Çelebi’yi ihtiyâr eylediğimizde ol dahi kabûl ve hizmet-i lâzımesin edâya ta‘ahhüd eyledi dediklerinde gıbbe’t-tasdîki’l-mu‘teber ber vech-i mübeyyen ittifâklarına kıbel-i şer‘den dahi müsâ‘ade olunup işbu vesîka bi’t-taleb ketb olundu. Fi’l-yevmi’l-âşir min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Es-Sâbıkūn. </p>          <br><a title="Önceki sayfa" style="text-decoration:none" href="./ayrmetin.php?idno=3134"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3136"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b202"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o761"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>