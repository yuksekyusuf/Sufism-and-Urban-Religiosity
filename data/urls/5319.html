﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 387<br>Hüküm no: 395<br>Orijinal metin no: [90b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>el-Hâc Mehmed b. el-Hâc Süleyman ile Serkiz v. Avanos’un alacak davasından sulh oldukları</b><br><br>Mahmiye-i İstanbul’da Bıçakçılar Mahallesi ahâlîlerinden Keresteci el-Hâc Mehmed b. el-Hâc Süleyman nâm kimesne meclis-i şer‘-i hatîr-i lâzımü’t-tevkīrde neccâ[r] kalfalarından bâ‘isü’l-kitâb Serkiz v. Avanos nâm zimmî mahzarında ikrâr ve takrîr-i kelâm edip bin yüz otuz yedi senesi Ramazan-ı şerîfin yirmi yedinci günü bir husûsun temşiyyeti için dört yüz elli guruş bi-tarîkı’r-rüşve mesfûr Serkiz’e def‘ ve teslîm ol dahi yedimden ahz u kabz etmişidi deyü meblağ-ı mezbûru taleb ve da‘vâ ve müdde‘âmı şuhûd-ı udûl ile ba‘de’l-isbât beynimize muslihûn-ı Müslimûn tavassut edip da‘vâ-yı mezkûremden beni mesfûr Serkiz ile iki yüz yetmiş beş guruş üzerine inşâ-i akd-i sulh eylediklerinde ben dahi sulh-ı mezkûru kabûl ve bedel-i sulh olan meblağ-ı mezkûr iki yüz yetmiş beş guruşu mesfûr Serkiz yedinden bi’t-tamam ahz u kabz e[tti]ğimden sonra husûs-ı mezkûra ve beynimizde ma‘lûm şirket ve târih-i kitâba gelince sâir cereyân eden ahz u i‘tâya müte‘allika âmme-i da‘vâdan ben mezbûr Serkiz’i ibrâ-i âm ile ibrâ ve iskāt eylediğimde ol dahi bedel-i sulh-ı mezkûra ve ber-vech-i muharrer târih-i kitâba gelince sâir beynimizde cereyân eden ahz u i‘tâya müte‘allika âmme-i de‘âvî ve mütâlebâtdan benim zimmetimi ibrâ ve iskāt eyledi dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-ışrîn min-Şa‘bâni’l-mu‘azzam li-sene selâse ve erba‘în ve mi’e ve elf.<br><br>Şuhûdü’l-hâl: El-hâcı Mustafa b. Murtaza, el-Hâc Süleyman b. el-Hâc Ali, Mustafa Ağa b. el-Hâc Mehmed kethüdâ-yı keresteciyân, es-Seyyid el-Hâc Mehmed b. Mehmed, es-Seyyid el-Hâc Ömer b. es-Seyyid el-Hâc Abdurrahman, es-Seyyid Abdullah Ağa b. es-Seyyid Mustafa, es-Seyyid el-Hâc Mehmed Ağa b. Ali, el-Hâc Mehmed Ağa b. el-Hâc Mustafa, el-Hâc Mustafa Ağa b. Mehmed, Mihverî Mehmed Çavuş Ağa b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=5318"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5320"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b387"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o674"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>