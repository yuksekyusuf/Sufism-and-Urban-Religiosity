﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 221<br>Hüküm no:  230<br>Orijinal metin no: [44b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İcâreteynli vakıf menzil meselesinde Aişe bt. Pervane’nin Ümmühani bt. Hacı’ya müdahale etmemesi</b><br><br>Mahmiye-i Kostantıniyye’de Çinilihamam kurbunda Şah Hûbân Hâtun mahallesinde bundan akdem müteveffât olan Emine bt. Hüsam nâm hâtunun sadriye kızı Aişe bt. Pervâne nâm hâtun meclis-i şer‘de, âti’z-zikr olan bir bâb vakıf menzile ücret-i mu‘accele ve icâre-i müeccele ile vâzı‘atü’l-yed olan bâ‘isetü’l-kitâb Ümmühâni bt. Hacı nâm hâtun mahzarında takrîr-i da‘vâ edip, mahalle-i merkūmede Şah Hûbân Hâtun odaları demekle ma‘rûfe olan vakıf odalarda vâki‘ ma‘lûmü’l-hudûd olup elân merkūme Ümmühâni’nin yedinde olan bir bâb menzil, bundan akdem ücret-i mu‘accele ve icâre-i müeccele ile vâlidem müteveffât-ı merkūmenin yedinde olup, ba‘de vefâtihâ tasarrufu bana intikāl eyledikde, ben sagīre iken babam merkūm Pervâne izn-i mütevellî ile âhara tasarrufun tevfîz eylemiş imiş, hâlâ merkūme Ümmühâni Hâtun menzil-i merkūma bi gayri vech vaz‘-ı yed eylemişdir, kasr-ı yedine tenbîh olunmak taleb ederim dedikde, gıbbe’s-suâl merkūme Ümmühâni Hâtun cevâbında, fi’l-vâki‘ menzil-i merkūm vech-i mersûm üzre müteveffât-ı mezbûre Emine Hâtun’dan kızı müdde‘iyye-i merkūme Aişe Hâtun’a intikāl etmişdi. Lâkin merkūme Aişe Hâtun’un babası mezbûr Pervâne mersûmenin hâl-i sıgārında zarûret-i nafakası için ma‘rifet-i mütevellî ile bedel-i mu‘ayyen mukābelesinde tasarrufunu âhara tevfîz eyledikden sonra tedâvül-i eyâdî ile benim tasarrufuma dâhil olduğundan mâ‘adâ merkūme Aişe Hâtun ba‘de’l-bülûğ da‘vâ etmeyip yirmi bir sene sükût etmekle hâlâ menzil-i merkūmu talebe kādir olmadığına yedimde fetvâ-yı şerîfe vardır deyü Şeyhülislâm-ı müfti’l-enâm …? Allâhu te‘âlâ bi tûli bekā’ihî ilâ yevmi’l-kıyâm hazretlerinin ünvânıyla mu‘anvene fetvâ-yı şerîfe ibrâz edip nazar olundukda, mefhûm-ı şerîfinde Hind-i sagīreye anası Zeyneb müteveffâtdan intikāl eden icâre-i mu‘accele ve müecceleli vakıf menzili Hind’in babası Zeyd izn-i mütevellî ile Amr’a tevfîz eyledikde tedâvül-i eyâdî ile menzil-i merkūm Hatice’nin yedine dâhil olmuş olsa ba‘de’l-bülûğ hâlâ yirmi bir sene sükût mürûrundan sonra Hind babası Zeyd-i mezbûrun tefvîzini mücîze olmayıp menzil-i mezbûru Hatice’nin yedinden almağa şer‘an kādire olur mu deyü istiftâ olundukda, cevâb-ı bâ savâbda olmaz deyü buyrulmağın, merkūme Aişe istintâk olundukda cevâbında, mukaddemâ süknâya ihtiyâcım olmamakla ba‘de’l-bülûğ yirmi bir sene sükût eyledim idi. Hâlâ sâkine olduğum menzilim muhterik olup süknâya ihtiyâcım olmağın taleb ederim deyü yirmi bir sene sükûtuna mu‘terife olmağın, merkūme Aişe Hâtun ber mûceb-i fetvâ-yı şerîfe bi gayri vech ta‘arruzdan men‘ olunup, mâ vaka‘a bi’t-taleb ketb olundu. Tahrîren fî evâili Rebî‘ilâhir li sene selâsin ve erba‘în ve elf.<br><br><br>Şuhûdü’l-hâl: Mahmud Çavuş b. Ahmed, Osman Çavuş el-acemî, Mustafa Bey b. Abdullah, Mehmed Bey b. Abdullah, Halil b. Hacı. </p>          <br><a title="Önceki sayfa" style="text-decoration:none" href="./ayrmetin.php?idno=39896"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39898"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b221"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o320"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>