﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 558<br>Hüküm no: 587<br>Orijinal metin no: [86b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yahudi Kalef v. Daron’un kefaletinden dolayı kendisine borcu olduğu iddiasıyla Haham Gavril v. Yahuda Vaskali aleyhine açtığı davada sulh olup zimmetini ibra ettiği</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i hatîrden Mevlana Mehmed Efendi b. Veli Efendi irsâl olunup ol dahi mahmiye-i İstanbul’da Bahçekapısı kurbünde Meydancık nâm mevzi‘de Hekimzâde demekle ma‘rûf Yahudi’nin menziline varıp zeyl-i kitâbda mastûru’l-esâmi olan Müslimîn huzûrunda akd-i meclis-i şer‘-i hatîr etdikde Vilâyet-i Rumeli’nde vâki‘ Yanya kasabası kal‘ası dâhilinde sâkin olan Kalef v. Daron nâm Yahudi tarafından husûs-ı âti’l-beyânı ikrâra vekîl olup vekâleti mahmiye-i mezbûrede zikrolunan Meydancık’da sâkin Kedüz cemâ‘atinden Yasef v. Yantof ve mahmiye-i mezbûrede Çelebioğlu mahallesinde sâkin Spinoza cemâ‘atinden Salamon v. Yako ve Portakal cemâ‘atinden İsak v. Salamon ve yine Kedüz cemâ‘atinden Yasef v. Avraham nâm Yahudiler şehâdetleriyle şer‘an sâbite olan mahmiye-i mezbûrede zikrolunan Bahçekapısı kurbünde sâkin olan Kordova cemâ‘atinden Harun v. Mosi nâm Yahudi meclis-i ma‘kūd-ı mezbûrda nefs-i Yanya kasabası sükkânından hâmilü hâze’l-kitâb Haham Gavril v. Yahuda Vaskali nâm Yahudi mahzarında bi’l-vekâle tav‘an ikrâr ve i‘tirâf edip müvekkilim mezbûr Kalef bundan akdem merkūm Haham Gavril üzerine nefs-i Yanya’da iken hâlik olan Semuyil v. Hayim üzerinde cihet-i karz-ı şer‘îden olan iki bin riyâlî guruş hakkıma sen emr ve kabûlü hâviye kefâlet-i sahîha-i şer‘iyye ile kefîl olmuşidin zikrolunan iki bin guruşu ben mezbûr Semuyil’den kable’l-istîfâ merkūm Semuyil hâlik olmakla meblağ-ı mezbûru bi-hükmi’l-kefâleti’l-meşrûha senden talebederim dedikde merkūm Haham Gavril cevâbında kefâlet-i meşrûhayı bi’l-külliyye inkâr ve mürâfa‘a-i şer‘-i şerîf olduklarında müvekkilim mezbûr Kalef ityân-ı beyyine için istimhâl edip mehl-i şer‘î verildikde müvekkilim mezbûrun şühûdu Ordu-yı Hümâyûnda olmakla varıp kendilerin ihzâra mecâli olmadığı ecilden hâlâ Ordu-yı Hümâyûn nüzûl ettiği Kal‘a-i Sultaniyye’de kādı olan Mevlana Tatar Mustafa Efendi huzûrunda isbât ve nakl-i şer‘î alıp şühûd tarîkı ile mahmiye-i mezbûreye gelip merkūm Haham Gavril ile tekrâr mürâfa‘a-i şer‘ olduklarında mevlânâ-yı mezkûr kıbelinden vârid olan naklin zeylinde olan imzâda mezbûr Mustafa Efendi ancak kendi ismini tahrîr edip babası ismini zikr etmeyip ve mühründe dahi ancak kendi ismi mevcûd olmakla şühûd-ı tarîkden mevlânâ-yı mezkûrun babası ismi suâl olundukda adem-i ilmlerinden nakl-i mezkûr nâfiz olmayıp bâtıl olduğu ecilden müvekkilim mezbûr Kalef ile merkūm Haham Gavril beynlerinde niza‘-i mezkûr mütemâdî bi’l-âhare beynlerine muslihûn tavassut edip müvekkilim mezbûr Kalef zeyl-i kitâbda mastûru’l-esâmi olan hahamlarımız muvâcehesinde mezkûr Haham Gavril an-inkâr üç yüz riyâlî guruş üzerine sulh eylediklerinde mezbûr Kalef dahi sulh-ı mezbûru tav‘an ve rağbeten kabûl ve bedel-i sulhu dahi bi’t-tav‘ meclis-i sulhda mezbûr yedinden tamâmen ahz u kabz edip mezbûr Haham Gavril’in zimmetini da‘vâ-yı mezkûrdan ve târih-i kitâba gelince mezbûr Gavril üzerine asâleten ve kefâleten ve vesâyeten vukū‘ bulan âmme-i de‘âvâdan ve eymân ve muhâsamâtdan ibrâ-i âmm-ı kātı‘u’n-nizâ‘la ibrâ ve ıskāt edip hatta müvekkilim mezbûr, merkūm Gavril hahamlarımız muvâcehesinde dest-i hat ta‘bîr olunur tezkire dahi vermişdir min ba‘d müvekkilim mezbûr Kalef’in merkūm Gavril üzerine husûs-ı mezkûr ve sâir hukūk-ı ma‘lûmeye müte‘allik târih-i kitâba gelince bi-vechin mine’l-vücûh ve sebebin mine’l-esbâb da‘vâ ve hakkı yokdur dedikde eğer mezbûr Kalef da‘vâ dahi ederse lede’l-hükkâmi’l-kirâm mesmû‘a ve makbûle olmaya dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde tahrîr ve ba‘dehû meclis-i şer‘a gelip vukū‘u üzere ihbâr ve takrîr edicek mâ-hüve’l-vâki‘ bi’t-taleb ketb olundu<br><br>Fi’l-yevmi’t-tâsi‘ aşer min-Zilhicceti’ş-şerîfe li-sene seb‘a ve sittîn ve elf.<br><br>Şühûdü’l-hâl: Es-seyyid Ahmed Ağa b. es-Seyyid Mehmed Efendi, Tatar Âhi Ya‘kub b. el-Hâc Bayram, Ahmed Çelebi b. Yusuf, Ahmed b. Abdullah ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40865"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40867"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b558"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o826"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>