﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 90<br>Hüküm no: 32<br>Orijinal metin no: [7b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Usulsüz olarak satışı yapılan evin Haremeyn Evkafı’na ait olduğu</b><br><br>Haremeyn-i Şerîfeyn Evkāfı’na bi’l-fi‘il mütevellî olup menzil-i âti’l-beyânın vakfiyetini da‘vâya kıbel-i şer‘den mütevellî nasb olunan fahrü’l-akrân Hasan Bey b. Mehmed nâm bevvâb-ı sultânî menzil-i âti’z-zikre zü’l-yed olduğu şer‘an sâbit olan fahrü’l-kuzât Mehmed Nazmi Efendi b. Mustafa ve Saime bt. Sinan nâm hatun mahzarlarında takrîr-i da‘vâ edip mahrûse-i İstanbul’da el-Hâc Bayram mahallesinde vâki‘ hudûdunun bir tarafı Derviş Çelebi b. Ramazan mülküne ve bir tarafı Sahhâf Muharrem b. ( ) mülküne ve bir tarafı Hümâ Hatun bt. Hasan Çavuş mülküne ve bir tarafı tarîk-i âmma müntehî olup dâhiliyye ve hâriciyye muhavvateyni müştemil olup muhavvata-i dâhiliyyesi iki bâb tahtânî evleri ve bir fırını hâvî ve muhavvata-i hâriciyyesi üç bâb tahtânî odaları ve cüneyneyi ve dört bâb dükkânı ve kenîfi hâvî olan menzil cümle tevâbi‘i ile bundan akdem mezbûre Sâime’nin cedde-i fâsidesi Rabia Hatun bt. Mehmed mülkü iken dokuz yüz seksen senesi Rebî‘ü’l-evveli’nin ibtidâsında evvelâ kendi nefsine ba‘dehâ evlâdına ve evlâd-ı evlâdına neslen ba‘de neslin ba‘de’l-inkırâz Medîne-i Münevvere fukarâsına vakf ve habs eylemişiken hâlâ ber-mûceb-i şart-ı vâkıfe menzil-i mezbûrun süknâsı merkūme Sâime’ye münhasıra olmağla mezkûr Mehmed Efendi’ye mülkdür deyu altmış bin akçeye bey‘-i bâtla bey‘ eylemiş vâki‘ hâl suâl olunup menzil-i mezbûr vakfiyet üzere ibkā ve tasarruf olunmasın taleb ederim dedikde gıbbe’s-suâl mezbûr Mehmed Efendi cevâb verip menzil-i mezbûru işbu hâzıra fi’l-meclis olan Saime Hatun cedde-i fâsidesi olan mezbûre Rabia Hatun’dan müntakil mülkdür deyu altmış bin akçeye bey‘-i bâtla bana bey‘ edip ben dahi iştirâ eylemeğin vaz‘-ı yed eyledim vech-i mezkûr üzere vakıf olduğu ma‘lûmum değildir deyu münkir olup mezbûre Saime istintâk olundukda fi’l-hakīka cedde-i fâsidem mezbûre Rabia Hatun’dan irs-i şer‘le intikāl eylemiş mülküm olmağın bey‘ ettim deyu vakfiyetini münkire olup mütevellî-i mezbûrun da‘vâsına muvâfık beyyine taleb olundukda ahrâr-ı Müslimînden olup mahalle-i mezbûre sükkânından Yahya Halîfe b. Ramazan el-imâm ve Ahmed Ağa b. Abdülmennan ez-zevvâku’s-sultânî ve Halil Bey b. Ahmed ve Kurt b. Abdullah ve Derviş Reis b. Ramazan ve Hüseyin b. Mahmud nâm kimesneler meclis-i şer‘a li-ecli’ş-şehâde hâzırân olup fi’l-vâki‘ menzil-i mezbûru cümle tevâbi‘i ile mezbûre Rabia Hatun mülkü iken târîh-i mezbûrda evvelâ kendi nefsine ba‘dehâ evlâdına ve evlâd-ı evlâdına neslen ba‘de neslin ba‘de’l-inkırâz Medîne-i Münevvere fukarâsına vakf ve habs edip teslîm ve kabûl ve tescîl-i şer‘î ettirmişdir, biz bu husûsa şâhidleriz, şehâdet dahi ederiz deyu edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri hayyiz-i kabûlde vâkı‘a oldukda mûcebi ile hükm olunup mâ-hüve’l-vâkı‘ bi’t-taleb ketb olundu.<br><br>Tahrîren fî-evâhiri şehri Ramazâni’l-mübârek min-şühûri sene tis‘a aşere ve elf.<br><br>Şühûdü’l-hâl: Halil Bey b. Ahmed, Hüseyin Çavuş b. Abdullah, Kasım b. Abdullah, Murad b. Abdullah, Abdulbâki Çelebi b. Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=11362"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11364"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b090"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o819"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>