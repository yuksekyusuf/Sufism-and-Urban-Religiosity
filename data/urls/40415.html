﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 188<br>Hüküm no: 136<br>Orijinal metin no: [20b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hasan Beşe b. Piri’nin vefat eden ortağı Ahmed Beşe’de olan alacağının terekesini zapteden Ali Çavuş b. Abdullah’tan tahsili</b><br><br>Dergâh-ı âlî yeniçerileri odalarından ikinci sekbânlardan olan Hasan Beşe b. Pîrî nâm râcil meclis-i hatîrde tâife-i mezbûreden elli beşinci bölükde yeniçeri çavuşlarından Ali Çavuş b. Abdullah mahzarında üzerine takrîr-i da‘vâ edip odamız ile Gürcistan serhaddinde vâki‘ Gönye Kal‘ası’nda nevbetçi iken odamızdan sefere yoldaşımız olup Tireli demekle meşhûr olan Ahmed Beşe nâm râcil ile bin altmış altı senesi Şa‘bânı’nda akd-i şirket murâd edip iki yüz riyâlî guruş ile altmış guruşluk râyic [fi’l]-vakt akçe benim ve kâmil iki yüz riyâlî guruş mezbûr Ahmed Beşe’nin mevcûd mâlımızı halt ve şirket-i inân ile akd-i şirket ve ribhi beynimizde nısf olmak üzere şirket-i inân ile akd-i şirket eylediğimizden sonra mezbûr Ahmed Beşe mâl-ı şirket ile üç re’s Gürci esîri iştirâ edip bey‘ için medîne-i Tokat’a vardıkda kable’l-bey‘ mezbûr Ahmed Beşe vefât edip zâhirde vâris-i ma‘rûfu olmayıp terekesi beytü’l-mâle âid olmak zu‘muyla mezbûr Ali Çavuş medîne-i mezbûrede vâki‘ yeniçeri beytü’l-mâlini kabza yeniçeriler beytü’l-mâlı emîni Osman Ağa tarafından vekîl olmağla mâl-ı şirket ile iştirâ ettiği esîrleri mezbûrun terekesi olmak üzere kabz etmekle mâl-ı şirket-i mezbûrdan benim hissemi taleb ettiğimde merkūm Ali Çavuş cevâbında müteveffâ-yı mezbûrun terekesini medîne-i mezbûre kādısı Mevlânâ Ahmed Efendi ma‘rifetiyle tahrîr ve kabz ve defter-i müfredâtı ile mûmâ-ileyh beytü’l-mâlci Osman Ağa’ya def‘ ve teslîm eyledim deyu mâl-ı mezkûrdan benim hissem olan meblağ-ı mezbûru bana teslîmden imtinâ‘ eder suâl olunup alıverilmesin taleb ederim hattâ minvâl-i meşrûh üzere mâl-ı şirket-i mezbûreden hissemi merkūm Ali Çavuş’dan taleb ve da‘vâya merkūm Ali Çavuş’a hasm-ı şer‘î olmamı şeyhülislâm müftî’l-enâm keşşâfü’l-müşkilâti’d-dîniyye hallâlü’l-mu‘dilâti’l-yakīniyye alîmü’l-ilm ve’l-hüdâ menâru’l-fazl ve’t-tukā hazretlerinden istiftâr etmişdir deyu fetvâ-yı şerîfesin ibrâz ve merkūm Ali Çavuş muvâcehesinde kırâat olunup mazmûn-ı münîfinde “Zeyd Amr ile akd-i şirket-i inân ettiklerinden sonra Zeyd mâl-ı şirketin cümlesini kabz edip i‘mâl üzere iken âhar diyârda fevt oldukda mâl-ı mezbûru yeniçeri çavuşu olan Bekir kabz etmiş olsa hâlâ Amr gelip mâl-ı mezbûrdan hissesini Bekir’den da‘vâ ve isbât ve ahz murâd etdikde Bekir ben onu emîn-i beytü’l-mâl olan Hâlid’e verdim deyu vermemeğe kādir olur mu deyu suâl olundukda cevâb-ı bâ-savâblarında olmaz” deyu buyurulmağın vâki‘-i hâl suâl olundukda bi’l-külliyye inkâr edicek müdde‘î-i merkūm Hasan Beşe’den da‘vâ-yı meşrûhasını mübeyyine beyyine taleb olundukda udûl-i Müslimînden zikrolunan Gönye Kal‘ası dizdârı olan Şahin Ağa b. İbrahim ve kal‘a şeleplerinden Hüseyin b. Ahmed nâm kimesneler li-ecli’ş-şehâde meclis-i şer‘-i hatîre hâzırân olup gıbbe’l-istişhâd herbiri münkir-i merkūm muvâcehesinde şehâdet edip fi’l-hakīka müdde‘î-i mezbûr Hasan sefere yoldaşı olan mezkûr Ahmed Beşe ile kal‘a-i mezbûrede bin altmış altı senesi Şa‘bânı’ndan akd-i şirket murâd edip iki yüz riyâlî guruş ile altmış guruşluk hurde akçe müdde‘î-i mezbûr Hasan Beşe’nin ve iki yüz riyâlî guruş mezbûr Ahmed Beşe’nin mevcûd mâlların bir yere halt edip ve hâsıl olan ribhi beynlerinden nısf olmak üzere akd-i şirket-i inân eylediklerinden sonra mezbûr Ahmed Beşe mezbûr ile üç re’s Gürci esîr bey‘ için medîne-i mezbûreye varıp kable’l-bey‘ vefât edip meblağ-ı mezbûr iki yüz altmış guruş zikrolunan esîrlerde kalmışdır biz bu husûsa şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra merkūm Hasan Beşe’ye meblağ-ı mezbûr iki yüz altmış guruşu küllen ve bazen bi’l-asâle veyâ bi’l-vekâle kendiden veyâ vekîlinden fesh-i akd-i şirket ile ahz u kabz etmeyip veyâ hibe veyâ turuk-ı şer‘iyyeden bir tarîk ile zimmetini ibrâ etmediğine yemîn teklîf olundukda ol dahi hasbe’l-mes’ûl yemîn billâhi’l-aliyyi’l-a‘lâ edicek mûcibiyle ba‘de’l-hükm mâ-hüve’l-vâki‘ bi’t-taleb ketb olundu.<br><br>Hurrire fi’l-yevmi’s-sânî min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: İbrahim Beşe b. Ahmed, Süleyman Beşe b. Abdullah, Mehmed Efendi el-kâtib, Salih Efendi el-kâtib, Osman Beşe çukadâr, İsa Bey b. Ahmed, el-Hâc Ca‘fer b. Abdullah ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40414"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40416"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b188"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o892"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>