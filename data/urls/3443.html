﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 423<br>Hüküm no: 499<br>Orijinal metin no: [80b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Abdullah’ın Mustafa b. Hüseyin’e olan borcunun terekesinden ödenmesi</b><br><br>Mahmiye-i İstanbul’da Sultan Selim câmi‘-i şerîfi kurbunda Cebecibaşı mahallesinde sâkin saraç tâifesinden bâ‘isü hâze’l-kitâb Mustafa b. Hüseyin nâm kimesne meclis-i şer‘-i şerîfde mahmiye-i mezbûrede Lütfi Paşa mahallesi ahâlîsinden olup bundan akdem mahrûse-i Edirne’de ticâret üzre iken bundan akdem vefât eden Bâzirgân Nasuh demekle ma‘rûf sarrâc Mehmed b. Abdullah’ın terekesini kabz ve deyni edâya yedinde mazmûnu müsbit hüccet-i şer‘iyye ile vasiyy-i muhtârı olmağla tereke-i müteveffâ-yı mezbûra vâzı‘ü’l-yed olan Ali Çelebi b. Hüseyin nâm kimesne mahzarında üzerine da‘vâ ve takrîr-i kelâm edip müteveffâ-yı mezbûr Mehmed zimmetinde yüz altmış iki guruş hakkım olup hattâ [meblağ-ı mezbûr zimmetinde bana deyni olduğunu şuhûd mahzarında ikrâr edip meblağ-ı mezbûru bana kable’l-edâ fevt olmağla vasiyy-i mezbûr Ali Çelebi’ye suâl olunup] meblağ-ı mezbûr yüz altmış iki guruşun bana alıverilmesi matlûbumdur dedikde gıbbe’s-suâl vasiyy-i mezbûr Ali Çelebi cevâbında tereke-i müteveffâ-yı mezbûra vaz‘-ı yedini ikrâr lâkin deyn-i mezbûru inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-i müslimînden olup yine saraç tâifesinden Osman b. Ahmed ve Mustafa b. Halil nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ müteveffâ-yı mezbûr Bâzirgân Nasuh demekle ma‘rûf [81a] Mehmed b. Ahmed b. Abdullah bundan akdem hâl-i hayâtında müdde‘î-i mezbûra cihet-i mezkûrdan meblağ-ı mezbûr yüz altmış iki guruş deyni olduğunu bizim huzûrumuzda ikrâr ve bizi işhâd etmişidi biz bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olup ve müdde‘î-i mezbûr teklîf-i şer‘î ile tahlîf olundukdan sonra mûcebiyle ba‘de’l-hükm ve’t-tenbîh mâ vaka‘a bi’t-taleb ketb olundu. Fi’l-yevmi’s-sâdis aşer min Şa‘bâni’l-mu‘azzam li sene seb‘a ve tis‘în ve elf.<br><br><br>Şuhûdü’l-hâl: Mustafa Çelebi b. Ahmed el-Kethüdâ, İbrahim Çelebi b. Mehmed el-Mübâşir, Abdülkerim b. Yunus, Hüseyin b. Mehmed. </p>          <br><a title="Önceki sayfa" style="text-decoration:none" href="./ayrmetin.php?idno=3442"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3444"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b423"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o705"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>