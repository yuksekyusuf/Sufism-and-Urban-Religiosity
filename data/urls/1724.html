﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 471<br>Hüküm no: 566<br>Orijinal metin no: [74a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Emine bt. Abdullah’ın eski eşi es-Seyyid Himmet b. Veli’nin el koyduğu evin yarı hissesinin sahibi olduğu</b><br><br>Mahmiye-i Galata müzâfâtından kasaba-i Tophâne’de Sabuncu mahallesinde sâkine bâ‘isetü’l-kitâb Emine bt. Abdullah nâm hâtun dîvân-ı kāimmakām-ı hazret-i sadr-ı a‘zamîde akd olunan meclis-i şer‘-i âlîde sâbıkan zevci olup el-Hâc Hüseyin vakfı’ndan zikri âtî menzile vâzı‘ü’l-yed olduğu şer‘an sâbit olan es-Seyyid Himmet b. Veli nâm kimesne ile vakf-ı mezbûra mütevellî es-Seyyid Mehmed b. Receb mahzarlarında mezbûr es-Seyyid Himmet üzerine da‘vâ ve takrîr-i kelâm [edip] vakf-ı mezbûrdan olup mahmiye-i İstanbul’da Ayazmakapısı dâhilinde Hoca Hayreddin mahallesinde vâki‘ üç tarafdan Hoca Hayreddin vakfı ve bir tarafdan tarîk-i âm ile mahdûd büyût-ı adîdeyi müştemil menzilin arsasının nısf-ı şâyi‘i icâre-i mu‘accele-i ma‘lûme ve ayda on beş akçe ücret-i müeccele ile benim tasarrufumda ve nısf-ı şâyi‘-i âharı kezâlik mezbûr es-Seyyid Himmet’in tasarrufunda olup zevciyyet beynimizde kāime iken arsa-i mezbûre üzerine icâre-i mu‘accelesine mahsûb olmak üzre izn-i mütevellî ve malımız ile ikimiz ale’l-iştirâki’s-seviy büyût-ı adîde binâ edip harç olunan akçenin nısfı ben malımdan harc edip ve nısf-ı âharı mezbûr es-Seyyid Himmet harc edip menzil-i mezbûrun arsa ve binâsından nısf-ı şâyi‘inin hakk-ı tasarrufu benim iken mezbûr es-Seyyid Himmet benim hisseme bi gayrı hakkın vaz‘-ı yed eder suâl olunup kasr-ı yedime ve bana teslîme tenbîh olunmak matlûbumdur dedikde gıbbe’s-suâl mezbûr es-Seyyid Himmet cevâbında menzil-i mezbûrun arsasının nısf-ı şâyi‘inin hakk-ı tasarrufu müdde‘iyye-i mezbûrenindir lâkin cemî‘ ebniyesini malım ile icâre-i mu‘accelesine mahsûb olmak üzre müstakillen ben binâ etmişimdir müdde‘iyye-i mezbûrenin binâ-i menzil-i mezbûrda alâkası yokdur deyicek müdde‘iyye-i mezbûreden müdde‘âsını mübeyyine beyyine taleb olundukda mukaddemâ zikr olunan Hoca Hayreddin mahallesinde sâkin olup hâlâ Medîne-i Ebî Eyyûb’da Evlice Baba mahallesinde sâkin el-Hâc Ahmed b. Oruc ve mahmiye-i mezbûrda Çarşamba pazarı kurbunda Ahmed Ağa odalarında sâkin Ali b. Ahmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka arsa-i mezbûre üzerine müdde‘iyye-i mezbûre ile merkūm es-Seyyid Himmet zevciyyet beynlerinde kāim iken icâre-i mu‘accelesine mahsûb olmak üzre izn-i mütevellî ile ale’l-iştirâki’s-seviy büyût-ı adîde binâ edip harc olunan akçenin nısfını malından müdde‘iyye-i mezbûre ve nısf-ı âharını mezbûr es-Seyyid Himmet harc etmişidi menzil-i mezbûrun binâsının nısf-ı şâyi‘inin hakk-ı tasarrufu dahi müdde‘iyye-i mezbûrenindir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde şâhidân-ı mezbûrânın keyfiyyet-i hâlini suâl için küttâb-ı mahkemeden mevlânâ Mehmed Efendi b. İsmail ile huddâm-ı mahkemeden Mustafa b. Ahmed irsâl olunup anlar dahi şâhidân-ı mezbûrândan her birinin sâkin olduğu mahallesine varıp ahâlîsinden Mehmed Efendi b. Mahmud ve Yunus Kethüdâ b. İsa ve müezzin Abdullah Çelebi b. Abdullah ve müezzin Mustafa Efendi b. Mehmed ve İmâm Mustafa Efendi b. Mehmed ve Şaban Beşe b. Mustafa ve Receb Çelebi b. el-Hâc Ali ve el-Hâc Mustafa b. Mehmed ve el-Hâc Ali b. Şahveli nâm kimesnelerden şâhidân-ı mezbûrânın keyfiyyet-i hâlini suâl ettiklerinde her biri kendi mahallesinde şâhid-i mezbûr için adldir deyû alenen makbûlü’ş-şehâdedir deyû haber verdiklerini mevlânâ-yı mezbûr mahallinde tahrîr ba‘dehû ma‘an irsâl olunan mezbûr Mustafa ile meclis-i şer‘a gelip alâ vukū‘ihî inhâ ve takrîr etmeleri ile alenen ve ba‘dehû sırren ta‘dîl ve tezkiyye olunduklarından sonra şehâdetleri makbûle olmağın mûcebince ba‘de’l-hükm mâ hüve’l-vâki‘ bi’t-taleb ketb olundu. Fi’l-yevmi’r-râbi‘ min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Umdetü erbâbi’t-tahrîr ve’l-kalem Ebûbekir Efendi Tezkireci-i evvel, zübdetü ashâbi’t-tahrîr ve’l-kalem Mustafa Efendi Tezkireci, fahrü’l-akrân İsmail Ağa Serçavuşân-ı dergâh-ı âlî ve Zahrü’l-emsâl Eyüb Ağa Kethüdâ-yı hazret-i efendi.</p>          <br><a title="Önceki sayfa" style="text-decoration:none" href="./ayrmetin.php?idno=1723"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1725"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b471"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0956"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>