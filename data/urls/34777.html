﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 171<br>Hüküm no: 124<br>Orijinal metin no: [56-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tönbekici Abdulfettah Ağa’ya borcu olan kişilerin borçlarını ödemeleri için yapılan tenbih</b><br><br>21157 guruş hükm<br><br>Ma‘rûz<br><br>Tönbeki tüccârından sâhib-i arzuhâl es-Seyyid Abdulfettah Ağa b. es-Seyyid Ali nâm kimesne meclis-i şer‘-i münîrde tönbekici esnâfından derûn-ı arzuhâlde isimleri mezkûr Mehmed Nuri Ağa b. el-Hâc İsa ve es-Seyyid el-Hâc Bereket Ağa b. es-Seyyid Ali ve el-Hâc Abdülgani Ağa b. Bekir ve el-Hâc Selim Ağa b. el-Hâc İbrahim nâm kimesneler ile Vanlı Haçador v. Simyon ve Vartan v. Haçador nâm zimmîler muvâcehelerinde benim merkūmûndan mezbûr Mehmed Nuri Ağa zimmetinde işbu sene-i mübâreke Recebi’l-ferd’inin yirmi üçüncü günü târihiyle müverrah bir kıt‘a temessük mantûkunca vezn ve fiyâtı beynimizde ma‘lûm merkūm Mehmed Nuri Ağa’nın mâlımdan ve yedimden iştirâ ve kabz eylediği tönbeki semeninden gayrı ez-teslîm sahhe’l-bâkī üç bin altı yüz elli guruş ve merkūm el-Hâc Bereket Ağa zimmetinde kezâlik şehr-i mezkûrun yirmi birinci günü târihiyle müverrah imzâ ve mührünü hâvî bir kıt‘a temessük mantûkunca merkūm el-Hâc Bereket Ağa’nın mâlımdan ve yedimden iştirâ ve kabz eylediği tönbeki semeninden gayrı ez-teslîm sahhe’l-bâkī iki bin iki yüz yirmi beş guruş ve merkūm el-Hâc Abdülgani Ağa zimmetinde yine şehr-i mezkûrun yirmi birinci günü târihiyle müverrah imzâ ve mührünü hâvî bir kıt‘a temessük mantûkunca mezbûrun mâlımdan ve yedimden iştirâ ve kabz eylediği vezn ve fiyâtı beynimizde ma‘lûm tönbeki semeninden gayrı ez-teslîm sahhe’l-bâkī iki bin iki yüz otuz guruş ve merkūm el-Hâc Selim Ağa zimmetinde kezâlik şehr-i mezkûrun on beşinci ve yirmi üçüncü günleri târihleriyle müverrahlar imzâ ve hâtemini hâvî iki kıt‘a temessük mantûklarınca mezbûr el-Hâc Selim Ağa’nın mâlımdan ve yedimden iştirâ ve kabz eylediği vezn ve fiyâtı beynimizde ma‘lûm tönbeki semeninden gayrı ez-teslîm sahhe’l-bâkī altı bin dokuz yüz otuz iki guruş ve mersûm Haçador zimmî zimmetinde kezâlik şehr-i mezkûrun yirmi birinci günü târihiyle müverrah imzâsını hâvî bir kıt‘a temessük mantûkunca mersûm Haçador zimmînin mâlımdan ve yedimden iştirâ ve kabz eylediği vezn ve fiyâtı beynimizde ma‘lûm tönbeki semeninden gayrı ez-teslîm sahhe’l-bâkī üç bin yedi yüz kırk guruş ve mesfûr Vartan zimmî zimmetinde yine şehr-i mezkûrun yirmi birinci günü târihiyle müverrah imzâsını hâvî bir kıt‘a temessük mantûkunca mersûm Vartan zimmînin mâlımdan ve yedimden iştirâ ve kabz eylediği vezn ve fiyâtı beynimizde ma‘lûm tönbeki semeninden gayrı ez-teslîm sahhe’l-bâkī iki bin üç yüz seksen guruş ki min-haysü’l-mecmû‘ yirmi bir bin yüz elli yedi guruş alacağım olmağla mebâliğ-i mezkûreyi merkūmûndan hâlâ taleb ederim deyü ba‘de’d-da‘vâ ve’l-istintâk onlar dahi cevâblarında kaziyye minvâl-i muharrer üzere olup zikrleri mürûr eden <<tönbeki>> tönbekileri müdde‘î-i mezbûr el-Hâc Abdulfettah Ağa’nın mâlından ve yedinden iştirâ ve kabz edip mebâliğ-i mezkûre zimmetlerinde sahîhan müdde‘î-i merkūm el-Hâc Abdulfettah Ağa’ya deynleri olduğunu her biri tâyi‘an ve kat‘iyyen ikrâr u i‘tirâf edip lâkin müdde‘î-i mezbûr el-Hâc Abdulfettah Ağa yedine i‘tâ eylediğimiz temessüklerimizden müdde‘î-i merkūm el-Hâc Abdulfettah Ağa’nın şerîki gāib ani’l-meclis Mehmed Sebbağ nâm kimesnenin dahi ismi muharrer olmağla öyle oluncak deynlerimiz olan mebâliğ-i mezkûrelerin nısflarından mâ‘adâyı müdde‘î-i merkūm el-Hâc Abdulfettah Ağa’ya edâdan imtinâ‘ ederiz deyü merkūmûndan her birinin îrâd eyledikleri kelâmları def‘e sâlih cevâb-ı şer‘î olmadığı kendilerine tefhîm olunup ikrâr ü i‘tirâfları mûcebince mu‘terifler oldukları mebâliğ-i mezkûreyi müdde‘î-i merkūm el-Hâc Abdulfettah Ağa’ya edâ ve teslîme merkūmûn Mehmed Nuri Ağa ve es-Seyyid el-Hâc Bereket ve el-Hâc Abdülgani Ağa ve el-Hâc Selim Ağa ve Haçador zimmî ve Vartan zimmîlerden her birine tenbîh olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 27 L sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34776"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34778"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b171"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o623"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>