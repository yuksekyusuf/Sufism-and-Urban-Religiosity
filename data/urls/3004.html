﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 110<br>Hüküm no: 60<br>Orijinal metin no: [8a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe Hatun bt. Süleyman’ın evini Ayşe Hatun Vakfı’na bey‘ bi’l-istiğlâl yoluyla sattığı</b><br><br>Mahmiye-i İstanbul’da Yenibahçe kurbunda Arpa emîni mahallesinde sâkine olup zâtını ma‘rifet-i şer‘iyye ile ârifân el-Hâc Receb b. Mustafa ve Hüseyin b. Süleyman ta‘rîfleriyle mu‘arrefe olan Ayşe Hâtun bt. Süleyman meclis-i şer‘-i şerîf-i enverde merhûm Ayşe Hâtun vakfına hâlâ mütevellî olan Abdülbâkī Ağa b. Mustafa muvâcehesinde ikrâr ve takrîr-i kelâm edip akd-i âtî sudûruna değin yedimde mülküm olup mahalle-i mezbûrede vâki‘ bir tarafdan merhûm Siyavuş Paşa vakfından müte’ehhilîn odaları ve bir tarafdan Ahmed Çelebi b. Sâdık mülkü ve tarafeynden tarîk-i âm ile mahdûd hâriciyyesinin tabaka-i ulyâsında nîm sedli bir kebîr oda ve muttasıl bir kahve odası ve bir sofa ve üç bâb birbirine mülâsık oda ve vustâsında üç bâb oda ve sokak kapısı kurbunda tahtânî bir oda ve bir matbah ve bir samanhâne ve bir ahır ve …? ve kenîf ve süflâsında yine bir ahır ve bir bi’r-i mâ ve dâhiliyyesinin ulyâsında üç bâb oda ve iki sofa ve bir dehliz ve bir tahta bend ve vustâsında iki bâb oda ve bir kiler ve süflâsında iki bâb oda ve bir kiler ve bir matbah ve bir mahtab ve yine bir bâb oda ve bir …? iki taşlı kulleteyn ve câmekânlı bir hamam ve zât-ı eşcâr iki kıt‘a bahçeli ve mecrâsıyla dört masura mâ-i cârîyi ve iki bi’r-i mâ ve taş döşemeli avluyu müştemil mülk menzilimi bi cümleti’t-tevâbi‘ ve’l-levâhık mütevellî-i mezbûr Abdülbâkī Ağa’ya bi tarîki’l-istiğlâl bin beş yüz esedî guruşa bey‘ ve teslîm ol dahi mâl-ı vakf-ı mezbûr ile bi’t-tevliyye iştirâ ve kabûl ve tesellüm edip semeni olan meblağ-ı mezbûr bin beş yüz guruşu yedinden tamâmen alıp kabz ettikden sonra mütevellî-i mezbûr yine menzil-i mahdûd-ı mezkûru gıbbe’t-tahliyyeti’ş-şer‘iyye ve’t-tekābuzi’l-mer‘î târih-i kitâbdan bir sene tamâmına değin iki yüz yirmi beş guruşa bana îcâr ve teslîm ben dahi istîcâr ve kabûl eyledim dedikde gıbbe’t-tasdîki’ş-şer‘î mezbûre Ayşe Hâtun meclis-i mezbûrda Mehmed Çelebi b. Receb mahzarında ikrâr ve i‘tirâf edip eğer müddet-i merkūme tamâmında asl-ı mâl-ı vakf-ı mezbûr bin beş yüz guruş ile ücret-i mezkûre iki yüz yirmi beş guruş ki cem‘an bin yedi yüz yirmi beş guruşa mütevellî-i mezbûre edâ ve teslîm müyesser olmazsa menzil-i mahdûd-ı mezbûru ba‘de’l-müzâyede ve inkıtâ‘i’r-rağbe âhara semen-i misline bey‘ ve kabz-ı semene ve semenini deyn-i mezkûr cem‘an bin yedi yüz yirmi guruşunu mütevellî-i mezbûre edâ ve teslîme azl ve in‘izâlden masûne vekâlet-i devriyye ile tarafımdan mezbûr Mehmed Çelebi’yi vekîl ve nâib-i menâb nasb ve ta‘yîn eyledim dedikde ol dahi kabûl ve hizmet-i lâzımesin kemâ yenbağī edâya ta‘ahhüd etmeğin mâ vaka‘a bi’t-taleb ketb olundu. Fî gurreti şehri Recebi’l-mürecceb sene seb‘a ve tis‘în ve elf.<br><br><br>Şuhûdü’l-hâl: Hasan Ağa b. Ali, Ömer Beşe b. Mustafa, el-Hâc Receb b. Mustafa, Hüseyin Beşe b. Süleyman, el-Hâc Hüseyin b. ( ), Mehmed b. Ahmed. </p>          <br><a title="Önceki sayfa" style="text-decoration:none" href="./ayrmetin.php?idno=3003"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3005"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b110"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o779"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>