﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 161<br>Hüküm no: 165<br>Orijinal metin no: [32a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Polharoni’nin kiraladığı bostan kirası ve bostanda açtırdığı kuyunun masrafı için Bostanzâde Mehmed Efendi ve hemşîresi Fâtıma Hâtun ile olan davalarından karşılıklı vazgeçerek sulh oldukları</b><br><br>Dâr-ı hilâfeti’l-aliyye Kostantıniyyetü’l-mahmiyye -hamâha’llâhu te‘âlâ ani’l-beliyye- hısnı ebvâbından Eğrikapı hâricinde sâkin olan Polharoni v. ( ) nâm zimmî meclis-i şer‘-i şerîfde işbu kitâb-ı sıhhat-nisâbın sâhibleri a‘lemü’l-ulemâ’i’l-izâm efdalü’l-fuzalâ[’i]’l-fihâm menba‘u eştâti’l-ulûm ve’l-ma‘ârif nâsıbu râyâti’l-fezâ’il ve’l-avârif yenbû‘ü’l-fezâ’il metbû‘ü’l-efâzıl Bostanzâde Mehmed Efendi hazretleri ve hemşîreleri fahrü’l-muhadderât zahrü’l-muvakkarât Fâtıma Hâtun taraf-ı pür-şereflerinden husûs-ı câ’i’z-zikri tasdîke vekîl olup hasm-ı şer‘î-i câhid mahzarında Yusuf Efendi b. Ebîbekir ve Mustafa Efendi b. Ali şehâdetleriyle şer‘an vekâleti sâbite olan umdetü’l-müderrisîn Ömer Efendi b. Receb el-vekîl mahzarında ikrâr-ı tâm ve takrîr-i kelâm edip zikr olunan Eğrikapı hâricinde ma‘lûmü’l-hudûd ve’l-cevânib bir kıt‘a bostan müvekkilân-ı müşârun-ileyhimânın zabt ve tasarruflarında olmağla bostan-ı mezbûrda ben bir su kuyusu ihdâs ve binâ eyledim, anlar dahi zikri câ’î olan ücretinin ikişer bin akçesini almamak şartıyla bostan-ı merkūm[u] minvâl-i mübeyyen üzre müvekkilân-ı müşârun-ileyhimâ hazretleri târih-i kitâbdan dokuz sene mukaddem yedişer bin akçe ücret ile bana îcâr ve teslîm ben dahi vech-i muharrer üzre istîcâr ve tesellüm eyleyip ba‘dehû bostan-ı mezbûra mâlımla bir su kuyusu ihdâs edip beşer bin akçe icâre-i müeccele ile tasarruf üzre iken müvekkilân-ı müşârun-ileyhimâ benden beşer bin akçeden ziyâde olan ücreti da‘vâ ve taleb eyleyip ben dahi ol kuyuya sarf eylediğim ma‘lûmü’l-mikdâr akçeyi müvekkilân-ı müşârun-ileyhimâdan taleb etmekle beynimizde münâza‘ât-ı kesîre cereyânından sonra vesâtat-i muslihîn ile müvekkilân-ı müşârun-ileyhimâ târih-i kitâb senesi rûz-ı Kasım’ına gelince beşer bin akçeden ziyâdesin merkūme hâsıl olan ücret da‘vâsından fâriğ olup ben dahi ihdâs eylediğim bostan kuyusu bahâsından fâriğ [olmak] üzre beynimizi ıslâh ve tevfîki ben dahi kabûl eylediğimizden sonra müvekkilân-ı müşârun-ileyhimâ zikr olunan ücret da‘vâsından benim zimmetimi ibrâ ve iskāt eyledi ben dahi ihdâs eylediğim bostan kuyusuna sarf olunan ma‘lû[m]ü’l-mikdâr meblağ da‘vâsından müvekkilân-ı müşârun-ileyhimâ hazretlerinin zimmetlerin ibrâ-i âmm-ı kātı‘ü’n-nizâ[‘] ile ibrâ ve iskāt eyledim, ba‘de’l-yevm müvekkilân-ı müşârun-ileyhimâ ile ol bostan kuyusuna müte‘allik vechen mine’l-vücûhi’ş-şer‘i[yye] ve sebeben mine’l-esbâbi’l-mer‘iyye da‘vâ ve nizâ‘ım kalmamışdır dedikde merkūm Polharoni’nin vech-i muharrer üzre cârî ve sâdır olan kelimât-ı mahkiyesini vekîl-i merkūm Ömer Efendi vicâhen tasdîk ve şifâhen tahkīk etmeğin mâ hüve’l-vâki‘ bi’t-taleb ketb olundu. Fi’l-yevm ( ) min Zilka‘deti’ş-şerîfe li sene hamsin ve sittîn ve elf.<br><br><br>Şuhûdü’l-hâl: Muharrirü’l-hurûf Surûrî Mustafa Efendi, Mehmed Efendi b. Ali, Mehmed Efendi b. Yakub, Cafer Bey b. Abdülbâkī, Mehmed Çelebi b. Mahmud</p>          <br><a title="Önceki sayfa" style="text-decoration:none" href="./ayrmetin.php?idno=14505"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14507"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b161"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>