﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 292<br>Hüküm no: 307<br>Orijinal metin no: [47a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ahmed Efendi b. Nasuh’un hamamını Hacı Abdullah Ağa b. Mehmed’e sattığı ve birbirlerinin zimmetini ibrâ ettikleri</b><br><br>Mahmiye-i İstanbul’da Esirci Kemal mahallesinde sâkin Ahmed Efendi b. Nasuh meclis-i şer‘-i şerîf-i enverde mahmiye-i mezbûrede Hobyar mahallesinde sâkin işbu bâ‘isü’l-kitâb el-Hâc Abdullah Ağa b. Mehmed mahzarında ikrâr ve takrîr-i kelâm edip bundan akdem yedimde mülküm olup mârrü’z-zikr Esirci Kemal mahallesinde vâki‘ bir tarafdan ba‘zan benim mülk menzilim ve ba‘zan Mûytâb Mahmud menzili ve bir tarafdan Akçalı Ahmed vakfından mezbûr Mahmud ile berber Mustafa tasarrufunda olan odalar ve bir tarafdan ba‘zan Derviş Efendi veresesi mülkleri ve ba‘zan tarîk-i âm ve ba‘zan Zühre Hâtun vakfı ve bir tarafdan tarîk-i âmla mahdûd olup dört halvet ve câmekân ve sovukluk ve külhan ve dolab kapısını müştemil mülk hamamını bi cümleti’t-tevâbi‘ merkūm Abdullah Ağa’ya sekiz bin yedi yüz guruşa bey‘ ve teslîm ol dahi iştirâ ve tesellüm edip mezbûre Zühre Hâtun vakfından olup hudûd-ı mezkûre dâhilinde vâki‘ icâre-i mu‘accele ve yirmi akçe ücret-i müeccele ile taht-ı tasarrufumda olup bir bâb fevkānî ve bir bâb tahtânî odayı ve bir matbah ve bir su kuyusunu müştemil olan vakıf menzilimi dahi üç yüz guruşa izn-i mütevellî ile ferâğ ve tefvîz ol dahi tefevvüz ve kabûl edip ve semen-i mezbûr ile bedel-i merkūm cem‘an dokuz bin guruşun beş bin beş yüz guruşunu cihet-i ma‘lûmeden cihet-i şer‘iyye ile kendiye deynim olan beş bin beş yüz guruşa takās, ben dahi mukāssa ve kabûl edip ve iki bin dokuz yüz elli guruşunu yedinden istîfâ ve kabz edip ve beş yüz elli guruşu zimmetinde bâkī kalıp ba‘dehû merkūm Abdullah Ağa meblağ-ı bâkī-i mezbûr beş yüz elli guruşu kezâlik benim emrimle deynim için Solak el-Hâc Mehmed’e def‘ ve teslîm etmişidi hâlâ merkūm Abdullah Ağa hamam-ı mezbûra muttasıl menzil-i mezbûru izn-i mütevellîyle bana meccânen ferâğ ve tefvîz ben dahi tefevvüz ve kabûl ettiğimden sonra hamam-ı mezbûru semen-i mislinden noksâna iştirâ eyledi deyû [47b] merkūm Abdullah Ağa ile beynimizde nizâ‘ vâki‘ olmağın beynimize muslihûn tavassut edip merkūm Abdullah Ağa benimle yedi yüz guruş üzerine sulh oldukda ben dahi sulh-i mezbûru ba‘de’l-kabûl merkūm Abdullah Ağa bedel-i sulh olan meblağ-ı mezbûr yedi yüz guruşun yüz yirmi guruşunu dâyinim keresteci el-Hâc Hüseyin’e ve sekiz guruşunu dahi dâyinim merkūm Solak el-Hâc Mehmed’e kezâlik benim emrimle edâ ve teslîm ve bâkī beş yüz guruşunu bana edâ ve teslîm ben dahi yedinden tamâmen ahz u kabz ettiğimden sonra hamam-ı mezbûra [ve] bi’l-cümle husûs-ı mezkûra ve gayra müte‘allik âmme-i da‘vâdan merkūm Abdullah Ağa’nın zimmetini ibrâ-i âmla ibrâ ve iskāt eyledim. Mezbûr Abdullah Ağa dahi menzil-i mezbûra ve medîne-i Eyyûb’de Bostan iskelesinde vâki‘ beynimizde ma‘lûmü’l-hudûd Müftü Mehmed Efendi vakfından olan yalı ta‘bîr olunur menzile müte‘allik âmme-i da‘vâdan benim zimmetimi ibrâ ve iskāt eyledi min ba‘d da‘vâ ve nizâ‘ım kalmamışdır dedikde gıbbe’t-tasdîki’l-vicâhî ve’t-tahkīki’ş-şifâhî mâ hüve’l-vâki‘ bi’t-taleb ve’l-ibtigā ketb olundu. Fi’l-yevmi’s-sânî min Recebi’l-mürecceb li sene seb‘a ve tis‘în ve elf.<br><br><br>Şuhûdü’l-hâl: Mehmed Efendi b. Zülfikār, el-Hâc Ömer Ağa b. Mehmed, Mehmed Efendi b. Sefer el-İmâm, Hammâmî el-Hâc Mustafa b. Bektaş, Mahmud Çavuş b. ( ) el-Mübâşir, İbrahim Efendi b. Yusuf Hoca, Seyyid Mustafa Çelebi b. ( ) Hammâmî, Mustafa Çelebi b. İbrahim, el-Hâc Ali Ağa b. ( ) Hammâmî, el-Hâc İbrahim b. Ali. </p>          <br><a title="Önceki sayfa" style="text-decoration:none" href="./ayrmetin.php?idno=3250"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3252"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b292"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o740"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>