﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 366<br>Hüküm no: 457<br>Orijinal metin no: [91b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sultan Osman Evkafı mütevellisi Ahmed Bey’in Üsküdar Salacak’taki yalı, cirit meydanı ve dükkânları Hatice Sultan Vakfı mütevellisi Yusuf Ağa’ya teslim etmesi</b><br><br>Bâ-mühr-i efendi,<br><br>Merhûm ve mağfûrün-lehâ Hadice Sultan bt. el-merhûmü’l-mebrûr Sultan Mehmed Han hazretlerinin evkāfı mütevellîsi sâhib-i arzuhâl Yusuf Ağa b. Abdullah meclis-i şer‘-i münîrde hüdâvendigâr-ı sâbık merhûm ve mağfûrün-leh Sultan Osman hazretlerinin Evkāfı mütevellîsi olup zikri âtî yalıya ve Cirid Meydanı’na bi’t-tevliye vaz‘-ı yedi mütehakkık olan Serbevvâbîn-i Dergâh-ı âlî Ahmed Bey b. el-Merhûm Köse Halil Paşa mahzarında vakf-ı mezkûrun kâtib-i evveli es-Seyyid Osman Efendi ve Rûznâmçecisi el-Hâc İsmail Efendi hâzırlar iken Üsküdar’da Salacak kurbünde Sinan Paşa mahallesinde vâki‘ bir tarafdan leb-i deryâ ve bir tarafdan mîrî servilik ve iki tarafdan tarîk-i âm ile mahdûd ma‘lûmü’l-müştemilât sâhilhâne ve bir tarafdan hâlâ mevcûd su hazînesi köşesinden Salacak tarafında vâki‘ atîk fırın ve altı aded atîk dekâkîne varınca mukaddemâ olan atîk tarîk ve üç tarafdan tarîk-i âm ile mahdûd Cirid Meydanı ta‘bîr olunan mahal ve zikr olunan fırın ve dekâkîn merhûme-i müşârün-ileyhâ Hadice Sultan hazretlerinin hayatlarında silk-i mülk-i sahîhlerinde münselik olduğu hâlde bin yüz yirmi altı senesi Cemâziyelâhiresi’nin yirmi yedinci günü müşârün-ileyhâ Hadice Sultan hazretleri taraflarından vakf ü habs ve da‘vâ-yı rücû‘ ve istirdâda vekîli olup vekâleti mahkûmün-bihâ olan Başağası el-Hâc Süleyman Ağa b. Abdullah ol vakitde müfettiş-i evkāf ve hâlâ Rumeli Kādıaskeri olan hâkim-i muvakkı‘-ı sadr-ı kitâb hazretleri huzûrlarında li-ecli’t-tescîl mütevellî ta‘yîn olunan Hüseyin Efendi b. Halil mahzarında bi’l-vekâle vakf ü habs ve gallesini yedimde olan işbu vakfiyesinde mastûre vücûh-ı hayrât-ı mebrûresine şart edip mütevellî-i mezbûre fâriğan ani’ş-şevâgil teslîm, ol dahi bi’t-tevliye ba‘de’t-teslîm vekîl-i mezbûr el-Hâc Süleyman Ağa bi’l-vekâle da‘vâ-yı rücû‘ ve istirdâd ve mütevellî-yi mezbûr Hüseyin Efendi ile mürâfa‘a ve muhâsama edip müfettiş-i müşârün-ileyh hazretleri dahi alâ-kavli men-yerâh vakfiyet ve lüzûmuna hüküm etmekle zikr olunan sâhilhâne ve cirid meydanı ve dekâkîn târîh-i mezkûrdan vakıf olmuş iken mûmâ-ileyh Ahmed Bey mütevellîsi olduğu vakfın musakkafâtından olmak üzere hâlâ bi-gayr-ı hakkın bi’t-tevliye vaz‘-ı yed eder deyü suâl olunup kasr-ı yedine tenbîh olunmak bi’t-tevliye murâdımdır deyü da‘vâ ve mütevellî-i mûmâ-ileyh Ahmed Bey cevâbında sâlifü’l-beyân sâhilhâne ve cirid meydanı ve fırın ve dekâkîn merhûme-i müşârün-ileyhâ Hadice Sultan hazretlerinin hayatlarında mülkleri olup bin yüz elli altı senesinde rıhlet-i dâr-ı bekā eylediğinde hüdâvendigâr-ı esbak merhûm ve mağfûrün-leh Sultan Mahmud Han hazretlerine sâir emlâkı gibi mevrûs olup onun dahi irtihâl-i dâr-ı bakāsından karındaşı merhûm-ı müşârün-ileyh Sultan Osman Han hazretlerine mevrûs oldukdan sonra merhûm-ı müşârün-ileyh Sultan Osman Han hazretleri dahi vakf ü habs ve gallesini vücûh-ı hayrât-ı mebrûresine şart etmeğin mütevellîsi olduğum vakf-ı mezkûr müsakkafâtından olmak üzere bi’t-tevliye vaz‘-ı yed ederim deyü vaz‘-ı yedini ikrâr ve mütevellî-i mezbûrun ber-minvâl-i muharrer mukaddem târîhiyle müdde‘âsını [92a] ba‘de’l-inkâr müdde‘î-i mütevellî-i mezbûr Yusuf Ağa ber-minvâl-i muharrer müdde‘âsını kıbel-i şer‘-i münîrden mürsel el-Hâc Ahmed Efendi dâ‘îlerinin mahâllinde huzûr-ı müslimînde akdeylediği meclis-i şer‘de mu‘âyene ve işâret ederek ta‘yîn ve tebyîn-i hudûd eden Eğrikapı hâricinde el-Hâc Hüsrev mahallesinden Ahmed Ağa b. Mehmed ve medîne-i Ebâ Eyyûb Ensârî -radıye anhu Rabbihi’l-Bârî’de- Defterdâr mahallesinden Hafız Mustafa Efendi b. el-Hâc Salih ve Takyeci mahallesinden İbrahim Ağa b. Hüseyin ve Yâvedûd mahallesinden es-Seyyid Ahmed Ağa b. Hüseyin Efendi ve Kasımpaşa mahallesinden el-Hâc Mehmed Ağa b. Hüseyin nâm kimesneler şehâdetleriyle muvâcehesinde vech-i şer‘î üzere isbât edip ba‘de’t-ta‘dîl ve’t-tezkiye şehâdetleri makbûle olduğundan mâ‘adâ zikr olunan sâhilhâne ve cirid meydanı ve dekâkîn merhûme-i müşârün-ileyhâ hazretlerinin târîh-i merkūmdan beri evkāfı müsakkafâtından olduğunu sekiz nefer müseccelü’l-esâmî kimesneler alâ-tarîkı’ş-şehâde haber vermeleriyle mûcebiyle ba‘de’l-hükm mütevellî-i mûmâ-ileyh Ahmed Bey’in sâlifü’l-beyân sâhilhâne ve cirid meydanı ve dekâkînden kasr-ı yedine tenbîh olunduğu huzûr-ı âlîlerine i‘lâm olundu.<br><br>Fî 13 Muharrem sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42562"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42564"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b366"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o524"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>