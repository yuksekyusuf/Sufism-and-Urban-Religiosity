﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 136<br>Hüküm no: 102<br>Orijinal metin no: [19b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Arpacı İbrahim Ağa’dan varislerine intikal eden gedik hisselerinin satışı</b><br><br>Aksaray’da bakkāl ve tütüncü<br><br>Mahmiye-i İstanbul’da Aksaray kurbünde Muradpaşa mahallesinde sâkin iken bundan akdem vefât eden Arpacı İbrahim Ağa b. Salih’in sulbiye sagīre kızları Fâtıma ve Hadice ve sulbî sagīr oğlu Salih’in li-ebeveyn ammeteleri ve bâ-hüccet-i şer‘iye vasiyy-i mansûbeleri olup zâtı ta‘rîf-i şer‘î ile mu‘arrefe olan işbu bâ‘isetü’l-kitâb Âişe Hatun meclis-i şer‘-i münîrde es-Seyyid Ahmed Ağa b. Mustafa mahzarında bi’l-vesâye ikrâr-ı tâm ve takrîr-i kelâm edip mahmiye-i mezbûrede Aksaray sebîli karşısında vâki‘ Yusuf Paşa dükkânı denmekle ma‘rûf bir bâb bakkāl dükkânı ile dükkân-ı mezkûra dâhil Ma‘den Kalemi’nde mukayyed bir bâb tütüncü dükkânı derûnlarında mevcûde ve esnâfları beynlerinde gedik ta‘bîr olunur âlât-ı lâzıme-i ma‘lûmelerin yüz yirmişer sehm i‘tibârıyla seksener sehmden yüz altmış sehmi âharın ve kırkar sehmden seksen sehmi müteveffâ-yı mezbûrun hayatında ile’l-vefât yedinde mülkü ve <<ba‘de>> ba‘de vefâtihi sıgār-ı merkūmûn Fâtıma ve Hadice ve Salih’e mevrûs oldukdan sonra hisse-i mezkûreler hâssa münâdîlerinden Mustafa Halîfe yediyle beyne’t-tâlibîn lede’l-müzâyede ve gıbbe inkıtâ‘i’r-rağbe iki bin guruşda merkūm es-Seyyid Ahmed Ağa üzerinde karâr edip ve ziyâde ile tâlib-i âharı zuhûr etmeyip ve meblağ-ı mezkûr hisse-i mezkûrelerin el-yevm semen-i misli idiği bî-garaz ehl-i vukūf haberleriyle zâhir ve mütehakkık olmağla ben hisse-i mezkûreleri tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide <<merkūm>> ile merkūm es-Seyyid Ahmed Ağa’ya iki bin guruşa bâ-izn-i şürekâ bi’l-vesâye bey‘ ü temlîk ve vech-i lâyıkı üzere teslîm eylediğimde ol dahi ber-minvâl-i muharrer iştirâ ve temellük ve tesellüm ve kabz ve kabûl eylediğinden sonra semen-i mezkûr iki bin guruşu müşteri-i merkūmun mâlından ve yedinden tamâmen ve kâmilen bi’l-vesâye ahz u kabz ve sıgār-ı mezbûrûnun defter-i kassâmlarına idhâl etmemle fî-mâ ba‘d gedik-i mezkûrların hisse-i merkūmelerinde sıgār-ı mezbûrûnun aslâ ve kat‘â alâka ve medhalleri kalmayıp müşteri-i merkūm es-Seyyid Ahmed Ağa’nın mülk-i müşterâsı ve hakk-ı sırfı olmuşdur dedikde gıbbe’t-tasdîk merkūm es-Seyyid Ahmed Ağa meclis-i şer‘-i enverde merkūme Âişe Hatun mahzarında ikrâr-ı tâm ve takrîr-i kelâm edip ânifen mâlik olduğum hisse-i mezkûrları tarafeynden bi’l-îcâb ve’l-kabûl bâtten ve sahîhan merkūme Âişe Hatun’a iki bin guruş semen-i medfû‘ ve makbûza bey‘ ü temlîk ve lâyıkı üzere teslîm eylediğimde ol dahi ber-minvâl-i muharrer ba‘de’l-iştirâ ve’t-temellük ve’t-tesellüm ve’l-kabz ve’l-kabûl akd-i mezkûrda tağrîr ve gabnine müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ ve iskāt etmemizle hisse-i gedik-i mezkûrlarda benim aslâ ve kat‘â alâka ve medhalim kalmayıp müşteriye-i mezbûre Âişe Hatun’un mülk-i müşterâsı ve hakk-ı sırfı olmuşdur ke-emsâlihâ mâlike ve mutasarrıfe olsun dedikde gıbbe[‘t-tasdîki’ş-şer‘î mâ vaka‘a bi’t-taleb ketb olundu]<br><br>Fî 4 Zilhicce sene 1246<br><br>Şuhûdü’l-hâl: Pazarbaşı Süleyman Ağa, Bölükbaşı Molla Abdi, Molla Hüseyin b. Yusuf, Molla Halil b. Süleyman, Molla Emin el-Muhzır.</p>          <br><a title="Önceki sayfa" style="text-decoration:none" href="./ayrmetin.php?idno=34279"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34281"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b136"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o544"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>