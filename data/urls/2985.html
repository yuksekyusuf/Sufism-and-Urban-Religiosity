﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 95<br>Hüküm no: 41<br>Orijinal metin no: [5a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Mehmed b. Ahmed’in Ali b. Ahmed’e borçlu olduğunun tespiti</b><br><br>Mahmiye-i İstanbul’da Kuyumcu Bahşayiş mahallesinde sâkin işbu bâ‘isü’l-kitâb el-Hâc Ali b. Ahmed meclis-i şer‘-i şerîf-i enverde mahalle-i mezbûre ahâlîsinden olup mahrûse-i Belgrad’da ticâret üzre sâkin iken bundan akdem vefât eden el-Hâc Mehmed b. Ahmed b. Bâli’nin verâseti zevce-i metrûkesi Râbia bt. Mehmed ile sulbiye sagīr oğlu Ahmed’e münhasıra olduğu şer‘an zâhir ve müte‘ayyin oldukdan sonra sagīr-i mezbûrun tesviye-i umûru için kıbel-i şer‘den mansûb vasîsi olan el-Hâc Osman ile mezbûre Râbia muvâcehelerinde üzerlerine da‘vâ ve takrîr-i kelâm edip müteveffâ-yı mezbûr zimmetinde cihet-i karz-ı şer‘îden yüz yirmi bin akçe hakkım olup hattâ mezbûr el-Hâc Mehmed hâl-i hayâtında mahrûse-i Belgrad’a gider oldukda cihet-i mezkûreden bana ol mikdâr deyni olduğunu alâ ruûsi’l-işhâd ikrâr ve işhâd edip kable’l-edâ fevt oldukda bunda olan metrûkâtından on altı bin üç yüz kırk altı akçesini ahz u kabz edip bir yük dört bin altı yüz elli dört akçem bâkī kalmağın suâl olunup hîn-i vefâtında yanında bulunan terekesinden dahi meblağ-ı mezbûr elli [guruş] alıverilmek matlûbumdur dedikde gıbbe’s-suâl mezbûrân tereke-i müteveffâ-yı mezbûra vaz‘-ı yedlerini ikrâr lâkin deyn-i mezbûru inkâr edicek müdde‘î-i mezbûrdan müdde‘âsına beyyine taleb olundukda yine mahalle-i mezbûrede sâkin udûl-i müslimînden Osman Çelebi b. Musa ve Kavak Mahmud mahallesinde sâkin Ali Bey b. Dilaver nâm kimesneler li ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müteveffâ-yı mezbûr el-Hâc Mehmed b. Ahmed b. Bâli mukaddemâ hâl-i hayâtında mahrûse-i Belgrad’a gider oldukda işbu müdde‘î-i mezbûra cihet-i karz-ı şer‘îden yüz yirmi bin akçe zimmetimde lâzımü’l-edâ ve vâcibü’l-kazâ deynimdir deyû bizim huzûrumuzda ikrâr ve bizi işhâd etmişidi biz bu husûsa bu vech üzre şâhidiz şehâdet dahi ederiz deyû her biri edâ-i şehâdet-i şer‘iyye eylediklerinde gıbbe’t-ta‘dîl ve’t-tezkiyye şehâdetleri makbûle oldukdan sonra mezbûr el-Hâc Ali meblağ-ı mezbûrdan kabzını i‘tirâf eylediği on altı bin üç yüz kırk altı akçeden mâ‘adâ bâkī bir yük dört bin altı yüz elli dört akçeyi dahi küllen ve ba‘zan ahz u kabz veya hibe veya âhara havâle etmeyip ve’l-hâsıl vücûh-ı şer‘îden bir vechile müteveffâ-yı mezbûru ibrâ ve iskāt etmediğine mezbûr el-Hâc Ali’ye yemîn teklîf olundukda ol dahi hasbe’l-mes’ûl yemîn billâhi te‘âlâ etmeğin mûcebiyle ba‘de’l-hükm mâ vaka‘a bi’t-taleb ketb olundu. Fî evâsıtı Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: El-Hâc Mustafa b. Tevekkül, İbrahim Çelebi b. Ahmed, Mustafa Çelebi b. Ahmed, Ali b. Bâli, Mehmed b. İdris. </p>          <br><a title="Önceki sayfa" style="text-decoration:none" href="./ayrmetin.php?idno=2984"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2986"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b095"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o782"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>