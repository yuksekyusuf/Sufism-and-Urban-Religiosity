﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 235<br>Hüküm no: 261<br>Orijinal metin no: [49b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Velo v. İstano’nun sahte belgelerle insanları taciz etmemesi için tenbihat</b><br><br>Bâ-hatem-i hazret-i efendi,<br><br>Ma‘rûz,<br><br>Kürkçü tâifesinden derûn-ı arzuhâlde mezkûrü’l-ism Velo v. İstano zimmî yine tâife-i merkūmeden Matatya v. Kort zimmî ile meclis-i şer‘-i münîrde terâfu‘larında işbu bin yüz yetmiş bir senesi Cumâdelûlâsı gurresinde mesfûr Kürkçü Matatya zimmîye malımdan iki yüz beş cedîd guruş ile yüz aded zer-i mahbûb ikrâz ve teslîm, ol dahi yedimden iktirâz ve kabz ve istihlâk etmekle taleb ederim deyü da‘vâ ve mersûm Matatya zimmî cevâbında müdde‘âsını inkârından mâ‘adâ Velo zimmî husûs-ı mezkûru sene-i mezkûre Şa‘bânı evâhirinde Mahmudpaşa Hanı’nda benden mutâlebe ve bir müzevver temessük ibrâz ve an-inkâr benimle otuz guruş bedel-i makbûza ba‘de akdi’l-musâlaha ve’l-kabûl mâ‘adâ müdde‘âsına ve bedel-i sulh-ı mezkûr otuz guruşa ve zikr olunan Şa‘bân evâhirine gelince bi’l-cümle sâire müte‘allika âmme-i de‘âvî ve kâffe-i mutâlebâtdan her birimiz âharı ibrâ-i âm ile ibrâ edip ve her birimiz âharın ibrâsını kabûl etmiş idik deyü ba‘de’d-def‘ ve’l-inkâr dâfi‘-i mesfûr Metatya zimmî ber-minvâl-i muharrer def‘ini lede’t-tezkiye şehâdetleri makbûle olan Kürkçü tâife[sinden] Harito v. Yorgi ve İskerlet v. Nikola ve Yanaki v. Dimitri nâm zimmîler şehâdetleriyle muvâcehesinde vech-i şer‘î üzere isbât edip mesfûr Velo zimmî husûs-ı mezkûr için mersûm Metatya zimmîye bî-vech mu‘ârazadan men‘ olundukdan sonra tâife-i merkūmeden Abraham ve İlya ve Kostantin ve Dimitri ve diğer Dimitri ve Panço ve diğer Kostantin ve Yorgi ve âhar Kostantin ve âhar Dimitri nâm on bir nefer zimmîler müdde‘î-i mesfûr Velo zimmî bu makūle müzevvir da‘vâlara tasaddî ve celb-i mâl ile niceleri ızrâr ve ta‘cîzden hâlî olmayıp şerîr ve müzevirdir deyü muvâcehesinde her biri haber verdiklerinde mesfûr Velo zimmî dahi fîmâ-ba‘d kendi hâlinde kâr ü kisbiyle mukayyed olup şirret ve tezvîr ile bir ferdi rencîde ederse te’dîb olunmak üzere müte‘ahhid olduğu huzûr-ı âlîlerine i‘lâm olundu.<br><br>Fî 7 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42366"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42368"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b235"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o566"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>