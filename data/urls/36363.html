﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 399<br>Hüküm no: 438<br>Orijinal metin no: [176-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osmanlı memleketinde esaretin kanunen yasak olduğu, köle ve cariye alım-satımı yapanların mahkemeye sevkleri</b><br><br>Bâb-ı Âlî<br><br>Dâire-i Sadâret<br><br>Tahrîrât Kalemi<br><br>185<br><br>Taraf-ı Âlî-i Hazret-i Meşîhat-penâhî’ye,<br><br>Ma‘rûz-ı bende-i dîrîneleridir,<br><br>Men‘-i esâret hakkında Dâhiliye Nezâret-i Aliyyesi’nden bazı taraflardan vukū‘ bulan iş‘ârât ve mürâca‘at üzerine sebk eden teblîğ mûcebince taraf-ı âlî-i şeyhülislâmîleriyle ba‘de’l-muhâbere Şûrâ-yı Devlet Tanzîmât Dâiresi’nden i‘tâ ve Meclis-i Mahsûs-ı Vükelâ’da mütâla‘a olunan mazbatada dermeyân olunduğu vech ile dâr-ı İslâm’da hürriyet asıl olmasıyla kendilerinin rıkka münkād köle ya câriye oldukları hiçbir tarafdan iddi‘â olunmayan eşhâsa asla müdâhale edilmeyip ancak rıkka inkıyâd-ı sâbıklarının sübûtuyla hâlâ köle ya câriyeleri oldukları mevlâları tarafından iddi‘â olunanlar haklarında behemehâl ber-nehc-i şer‘î müdâfa‘a iktizâ edeceği Fetvâhâne’nin ifâdesine atfen taraf-ı âlî-i meşîhat-penâhîlerinden iş‘âr olunmasına ve memâlik-i Osmâniye’de esâret kānûnen memnû‘ ve memnû‘iyet-i vâkı‘a Kānûn-ı Esâsî ile de müeyyed ve mesâ‘-ı istirkākın vücûdu ahvâl ve şerâit-i mahsûsaya tâbi‘ olduğu hâlde esâsen kayd-ı esâretden âzâde olan Çerkeslerin vesîle-i ticâret ittihâzı gayr-ı câiz bulunduğuna binâen Çerkes ve sâir köle ve câriyelerin de üserâ-yı Zenciye gibi men‘-i bey‘ ü şirâsı ve rıkka inkıyâdları mevlâları tarafından iddi‘â olunanlar olur ise haklarında ber-nehc-i şer‘î hemen mürafa‘a icrâ ve hükümleri sür‘at-i mümkine ile i‘tâ olunarak şer‘an ve kānûnen hür olan bir takım ebnâ-i vatanın kayd-ı esâret altında kalmalarına meydân verilmemesi husûsuna meclis-i mezkûr karârıyla bi’l-istîzân irâde-i seniyye-i cenâb-ı hilâfet-penâhî şeref müte‘allik buyrularak Adliye ve Dâhiliye Nezâret-i celîle ve aliyyelerine teblîgāt icrâ kılınmış olmağla Bâb-ı Vâlâ-yı Meşîhat-penâhîlerince de ona göre îfâ-yı muktezâsı bâbında emr u irâde hazret-i men-lehu’l-emrindir.<br><br>Fî 18 Şevval sene 327 ve fî 20 Teşrîn-i evvel sene 1325.<br><br>Sadrıa‘zam<br><br>Hüseyin Hilmi</p>          <br><a title="Önceki sayfa" style="text-decoration:none" href="./ayrmetin.php?idno=36362"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36364"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b399"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o489"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>