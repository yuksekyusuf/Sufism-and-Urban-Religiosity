﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 360<br>Hüküm no: 342<br>Orijinal metin no: [69b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Süleyman b. Ma‘kûl ve Mahmud Ağa’nın fesci esnaflığından çıkarıldıkları</b><br><br>Fesçi esnâfından ihrâc<br><br>Ma‘rûz-ı dâ‘î [-i devlet-i aliyyeleridir ki]<br><br>Mahmiye-i İstanbul’da kâin fesci esnâfının başihtiyârları Süleyman Ağa üzerine ihtiyârlarından Şa‘ban Ağa ve Ahmed Ağa ve Ervay Salih Ağa ve el-Hâc Yahya ve Salih Ağa ve el-Hâc Salih Ağa ve mahrûse-i Galata fesciler başihtiyârları el-Hâc İsmail Ağa ve ihtiyârlarından Ömer Berik ve el-Hâc Mehmed Ağa ve diğer el-Hâc Yahya ve diğer Süleyman Ağa nâm kimesneler ile Âsitâne-i aliyye ve Galata fesci esnâfından elli neferden mütecâviz mazbûtü’l-esâmî kimesneler esnâf-ı merkūmenin hâlâ İstanbul Kethüdâsı Kasım Ağa ve hâlâ Galata [Kethüdâsı] Said b. Abdüsselam hâzır oldukları hâlde esnâf-ı merkūmeden sâbıkā Galata Kethüdâsı Mahmud Ağa ve esnâfından Süleyman b. Ma‘kûl nâm kimesneler muvâcehelerinde mezbûr Mahmud Ağa bi’d-defa‘ât esnâfımıza Galata kethüdâsı olup lâkin her bir def‘ada kethüdâ olduğu müddetde kendi hâlinde olmayup esnâf-ı merkūmenin ihtilâli nizâmını mûcib ef‘âli sebebiyle her birinde azl ve yerine âhar kethüdâ nasb olundukta esnâf-ı merkūmeden mezbûr Süleyman dahi ittibâ‘ ederek her birinde birer takrîb kethüdâlık-ı merkūmu tahsîl ve esnâf-ı merkūmeye ırz ve nefsâniyet icrâsıyla hilâf-ı şer‘-i şerîf ve mugāyir-i nizâm te‘addî ve rencîde ile cümlemizi tağrîm ve tecrîme bâ‘is olduğundan nâşî bundan akdem kethüdâlık-ı merkūmdan azl olunup yerine bi’l-cümle esnâfımızın marzî ve muhtârımız olan hâzır-ı mezbûr Said b. Abdüsselam taleb ve iltimâsımız ile kıbel-i şer‘den bâ-hüccet Galata kethüdâsı nasb ve ta‘yîn olunup ve hâzır-ı kethüdâ-yı mezbûr Said b. Abdüsselam’ın ahvâl ve ef‘âlinden cümlemiz hoşnûdlar iken kethüdâ-yı sâbık-ı mezbûr Mahmud Ağa kethüdâlık-ı merkūmu tahsîl içün el-yevm kendi hâlinde olmayup Galata fesci esnâfından beyne’l-esnâf dahi mezmûm olan hâlâ işbu meclis-i şer‘de hali bulunan Cuma ve Mahmud Mesud ve Süleyman ve el-Hâc Said ve Ömer ve Hüseyin ve Abdurrahman ve el-Hâc Mehmed ve Ahmed Ağa nâm müfsidleri merkūm Süleyman b. Ma‘kûl’un tahrikiyle başına cem‘ [70a] ve esnâfımızın beynine şikāk ve fesâd ilkāsıyla kemâ-fi’s-sâbık cümlemizin perîşaniyetimizi mûcib olur ef‘âle tasaddî eylediğinden mâ‘adâ mezbûrân Mahmud Ağa ve Süleyman b. Ma‘kûl nâm kimesneler kendi hallerinde olmayup dâimâ tezvîr-i fesâdları zâhir olmağla fîmâ ba‘d merkūm Mahmud Ağa ve mezbûr Süleyman b. Ma‘kûl kat‘an umûr-ı esnâfa müdâhale etmeyüp esnâfımızdan ihrâc olunmak cümlemizin matlûbumuzdur deyü bi’l-muvâcehe her birinin sû-i hâllerini ihtiyâr ile teşekkî eylediklerinde mezbûrândan her biri ba‘de’l-yevm kat‘a umûr-ı esnâfa müdâhale etmemek üzere ba‘de’t-tenbîh esnâf-ı merkūmeden hurûclarını iltimâs eyledikleri İstanbul Mahkemesi’nden huzûr [-ı âlîlerine i‘lâm olundu.]<br><br>Fî 19 L sene [12]37</p>          <br><a title="Önceki sayfa" style="text-decoration:none" href="./ayrmetin.php?idno=32767"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32769"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b360"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o520"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>