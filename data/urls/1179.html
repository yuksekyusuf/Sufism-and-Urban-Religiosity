﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 101<br>Hüküm no: 21<br>Orijinal metin no: [3a-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Papa Yani v. Kostantin’in ölen amcasının Mihal v. Varadin’deki alacağının tahsil edilip tek vâris olan kendisine verilmesi</b><br><br>Fi’l-asl vilâyet-i Rumeli’nde Kalavrita kazâsına tâbi‘ Şelyane nâm karye ahâlîsinden olup Mahmiye-i İstanbul’da Davud Paşa kurbunda Yenimahalle sükkânından bâ‘isü’l-kitâb Papa Yani v. Kostantin nâm zimmî meclis-i şer‘de Mihal v. Varadin [3b] nâm zimmî muvâcehesinde üzerine da‘vâ ve takrîr-i kelâm edip fi’l-asl karye-i mezbûre ahâlîsinden olup mahrûse-i Galata müzâfâtından Marmara nâhiyesine tâbi‘ Tavşan Adası demekle ma‘rûf adada sâkine iken bundan akdem hâlik olan Nikola v. İstati zimmînin cihet-i deyn-i şer‘îden mezbûr Mihal zimmetinde on iki tamâm ve bir sümün esedî guruş hakkı olup benim babam mezbûr Kostantin ile hâlik-i merkūm Nikola’nın babası merkūm İstati li ebeveyn karındaşlar olup babaları ismi Yorgi v. Tanaş ve anaları ismi Marine ve maskat-ı re’sleri karye-i mezbûre olup hâlik-i mezbûrun ben li ebeveyn karındaşı oğlu olup ve hasren vârisi olmağla suâl olunup meblağ-ı mezbûrun merkūm Mihal’den alıverilmesi matlûbumdur dedikde gıbbe’s-suâl mezbûr Mihal hâlik-i mezbûra cihet-i mezbûreden zimmetine vâcibü’l-edâ on iki tamâm ve bir sümün esedî guruş deyni olduğunu ikrâr lâkin mezbûrun vech-i muharrer üzre verâsetini inkâr edicek müdde‘î-i mezbûrdan müdde‘âsını mütebeyyine beyyine taleb olundukda fi’l-asl karye-i mezbûre ahâlîsinden olup hâlâ mahalle-i mezkûrede sâkin Papa Dimo v. Petrovelti Marmara kurbunda sâkin Panayot v. Dimitri nâm zimmî li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûrun babası Kostantin ile hâlik-i merkūmun babası mezkûr İstati li ebeveyn karındaşlar olup babaları ismi Yorgi v. Tanaş ve anaları ismi Marine ve maskat-ı re’sleri karye-i mezbûre olup müdde‘î-i mezbûrun li ebeveyn karındaşı oğlu olmağla verâseti müdde‘î-i mezkûra münhasıradır ve gayrı vârisi olduğu ma‘lûmumuz değildir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince müdde‘î-i mezbûrun vech-i muharrer üzre verâsetine hükm olundukdan sonra meblağ-ı mezbûru müdde‘î-i merkūma edâ ve teslîme merkūm Mihal’e tenbîh birle mâ vaka‘a bi’t-taleb ketb olundu. Fi’l-yevmi’s-sâlis ve’l-ışrîn min şehri Rebî‘ilâhir sene [10]77.<br><br><br>Şuhûdü’l-hâl: Mehmed Çelebi b. Abdullah Kethüdâ-yı muhzırân, Şükrullah Bey b. Mustafa, Abdi Çelebi b. Hüseyin, İbrahim Çelebi b. Ahmed, Mehmed Çelebi [b.] Ramazan, Mustafa [b.] el-Hâc Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=1178"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1180"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b101"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o1027"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>