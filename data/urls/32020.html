﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 82<br>Hüküm no: 23<br>Orijinal metin no: [6b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kadınların kılık kıyafet ve halleriyle ilgili ferman kaydı</b><br><br>İstanbul Kādısı Fazîletlü Efendi<br><br>Cemî‘ zamanda tâife-i nisânın şer‘an ve kānûnen memnû‘ olan heyet ve etvâr-ı müştehiye ile esvâk ve pazarda geşt ü güzâr ve ba‘zı cevâmi‘ ve türbelerde tecemmu‘ ve tahaşşüde ibtidârları bi’l-vücûh mugāyir-i rızâ olup ale’l-husûs kudûmü takarrub eden Ramazan-ı gufrân-nişânda tâife-i nisânın etvâr-ı müşteheye ile mecma‘-ı zükûr ve ricâl olan esvâk ve cevâmi‘ ve mahâlde geşt ü güzâr ve karârları hilâf-ı rızâu’llâh envâ‘-ı fuhşiyât ve fezâhat vukū‘ ve hudûsunu mûcib ve ümmet-i Muhammed’in sıyâm hâlinde nice irtikâba mecbûriyetle böyle eyyâm-ı mübârekede mazhar-ı ecr u gufrân olmakdan men‘ ve mehcûriyetlerini müstevcib olacağına binâen tâife-i merkūmenin şer‘an ve kānûnen memnû‘ olan elbise ve kıyâfet ve etvâr-ı müşteheye ile gezdirilmemesi husûsunun men‘-i küllî ile men‘ u def‘ olunması husûsuna irâde-i seniyye müte‘allik olup ol bâbda [7a] Üsküdar ve Galata ve Eyüp kādıları efendilere hitâben beyâz üzerine başka başka fermânlar ısdâr ve tisyâr olunmuş olmağla imdi bi-mennihî te‘âlâ işbu fermân-ı âlînin vusûlünde bi’l-cümle mahallât imâmlarını huzûrunuza celb ve ihzâr edip karîbü’l-hulûl olan Ramazan-ı şerîfde tâife-i nisânın heyet-i İslâma yakışmayan kıyâfet-i müştehiye ile esvâk ve pazara çıkıp geşt ü güzâr ve cevâmi‘ ve türbelerde tecemmu‘ ve tahaşşüde ibtidâr etmemeleri ve araba ile mahall[e]lerde ve şey almak bahânesiyle bilâ-mûcib dükkânlar önünde tevakkuf ve karâr etmemeleri ve maslahatı için sokak ve çarşıya çıkmağa mecbûr olanların dahi ırz u edebiyle çıkıp beyhûde gezmeyerek işi her ne ise rü’yet ve avdet eylemeleri husûsunu mahalleleri ahâlîsine gereği gibi tefhîm ve tebyîn ve hilâf-ı irâde ve rızâ esvâk ve pazarda ve sâir memnû‘ olan mahâlde tâife-i merkūmeden etvâr-ı müştehiye ile beyhûde geşt ü güzâr ve tecemmu‘ ve karâr ederi olur ise hem kendisi ve hem zevc ve müte‘allikātının tedîbât-ı lâzımelerini icrâda iğmâz olunmayacağı mukarrer idiğini gûş-ı hûşlarına telkīn eylemelerini ifâde ve te’kîde mübâderet ve arabacı esnâfının dahi arabasına aldığı müşterisini o makūle etvâr-ı müştehiye ile beyhûde çarşı ve pazarda gezdirmemeleri ve bilâ-mûcib mecmâ‘ olan mahallerde ve dükkân önlerinde eğlendirmemeleri husûsunu zâbitlerine etrâfıyla tenbîhe mübâderet ve siz dahi ale’d-devam nezâret birle işbu irâdenin emr-i istikrârına himmet eyleyesiz deyü buyruldu.<br><br>Fî 22 Ş sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=32019"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32021"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b082"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o711"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>