﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 352<br>Hüküm no: 292<br>Orijinal metin no: [76b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Borcu terekesinden fazla olarak vefât eden Ali Ağa’nın yarısına sahip olduğu çiftliğin eşinin mehir alacağı ile takas edilmesi</b><br><br>Bu hüccet sehv olmağla dördüncü kâğıda kaydolundu. [(81b-1)’de kayıt edilmiştir.] (Mühür)<br><br><<Husûs-ı âti’l-beyânın mahallinde ketb u tahrîri için savb-ı şer‘-i enverden Mevlânâ Mustafa Efendi b. Hüseyin irsâl olunup ol dahi medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Cezerî Kasım Paşa Mahallesiʼnde vâki‘ Âişe Hatun bt. Osman’ın [sâkine] olduğu menzile varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i Nebevî ettikde mezbûre Âişe Hatun’un zevci olup bundan akdem vefât eden Ali Ağa b. Mehmed’in düyûnu terekesinden ezyed olup veresesi terekesinden kasr-ı yed etmekle müteveffâ-i mezbûrun düyûn-ı müsbetesini edâya kıbel-i şer‘den vasî ve kayyım nasb olunan es-Seyyid Mehmed Çelebi b. es-Seyyid Mustafa nâm kimesne meclis-i ma‘kūd-ı mezkûrda işbu râfiʻatü’l-kitâb müteveffâ-i mezbûrun zevcesi mezbûre Âişe Hatun mahzarında bi’l-vesâye ikrâr ve takrîr-i kelâm edip Havâss-ı Refîʻa kazâsına tâbi‘ Kiteli nâm karyede vâki‘ etrâf-ı erba‘ası tarîk-i âm ile mahdûd ve hâriciyyesinde bir bâb tahtânî oda ve kenîf ve ahır ve sundurma ve bir anbar ve su kuyusu ve harman yeri ve dâhiliyesinde iki bâb fevkānî oda ve iki sofa ve mâ-i cârî ve fevkānî bir matbah ve dehlîz ve gasilhâne ve bir tahtânî oda ve bir ahır ve kenîf ve kilâr odası ve zât-ı eşcâr-ı müsmire ve gayr-ı müsmireyi muhtevî çiftlik tâʻbir olunur mülk menzilin nısfı zevcesi mezbûre Âişe Hatun’un ve nısf-ı âharı müteveffâ-i mezbûrun ile’l-vefât yedinde mülk olup müteveffâ-i mezbûrun düyûn-ı müsbetesesini edâ için nısf çiftlik-i mahdûd-ı mezkûru baʻde’l-müzâyede ve inkıtâʻi’r-rağbe mezbûre Âişe Hatun üzerinde üç yüz elli guruşda karâr edip ziyâde ile tâlib-i âharı zuhûr etmeyip ve meblağ-ı mezbûr nısf çiftlik-i mahdûd-ı mezkûrun el-yevm semen-i misli idiği vesîkada muharrerü’l-esâmî Müslimîn dahi haberleriyle tarafeynden îcâb ve kabûlü hâvî ve şürût-ı müfsideden ârî bey‘-i bâtt-ı sahîh-i şer‘î ile semen-i misli olan mezbûr üç yüz elli guruşa mezbûre Âişe Hatun’a bi’l-vesâye beyʻ ve temlîk ve teslîm eylediğimde ol dahi ber-vech-i muharrer iştirâ ve temellük ve tesellüm ve kabz ve kabûl eylediğinden sonra müteveffâ-i mezbûrun zimmetinde mütekarrer ve ma‘kūdün-aleyh mezbûre Âişe Hatun’un üç yüz guruş mehr-i müeccel hakkı olduğu müsbet olmağla nısf çiftlik-i mahdûd-ı mezkûrun semen-i misli olan meblağ-ı mezbûr üç yüz elli guruşdan mezbûre Âişe Hatun’un zevci müteveffâ-i mezbûr zimmetinde olan üç yüz guruş mehr-i müeccel hakkına takās ol dahi ber-vech-i muharrer mukāssa ve kabûl edip bâkī elli guruşu mezbûre Âişe Hatun yedinden bi’l-vesâye ahz u kabz eyledim, baʻde’l-yevm nısf çiftlik-i mahdûd-ı mezkûre Âişe Hatun’un mülk-i müşterâsı ve hakk-ı sırfı olmuşdur, keyfe mâ teşâ ve tahtâr mutasarrıfe olsun dedikde gıbbe’t-tasdîk vâki‘ hâli mevlânâ-yı mezbûr mahallinde ketb u tahrîr, ba‘dehû ma‘an ba‘s olunan ümenâ-i şer‘den Çukadâr Ahmed Ağa ve Muhzır es-Seyyid Ahmed ile meclis-i şer‘a gelip herbiri alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’s-sânî min-Cemâziyelevvel sene tisʻa ve hamsîn ve mi’e ve elf, 1159.<br><br>Şuhûdü’l-hâl: Abd[ullah] Efendi b. Mehmed Efendi, Mustafa Efendi [b.] Mehmed Efendi, Ahmed Efendi b. Mustafa, Halil Çelebi b. İbrahim, es-Seyyid Halil Ağa, Osman Efendi Müezzin-i Zal Paşa.>></p>          <br><a title="Önceki sayfa" style="text-decoration:none" href="./ayrmetin.php?idno=16905"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16907"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b352"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o419"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>