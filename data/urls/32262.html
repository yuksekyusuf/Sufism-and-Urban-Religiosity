﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 383<br>Hüküm no: 265<br>Orijinal metin no: [102a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sadrazam Mustafa Paşa ve beraberindeki Osmanlı ordusunun ekmek ihtiyacının karşılanması için 30 adet ekmekçi çadırı ve ekmekçiler hazırlanması</b><br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- ve iftihârü’l-emâcid ve’l-ekârim, câmi‘ü’l-mahâmid ve’l-mekârim, el-muhtassu bi-mezîd-i inâyeti’l-Meliki’d-dâim Sekbânbaşı Mustafa -dâme mecduhû- tevkī‘-i refî‘-i hümâyûn vâsıl olucak ma‘lûm ola ki<br><br>Düstûr-ı ekrem, müşîr-i efham, nizâmü’l-âlem, nâzımu men[â]zımı’l-ümem hâlâ Sadrazam-ı sütûde-şiyem ve vekîl-i mutlak-ı kaviyyü’l-himem Mustafa Paşa -edâmallâhü te‘âlâ iclâlehû ve zâ‘afe bi’t-te[’y]îdi ikbâlehû ve iktidârehû- dâiresi ve ma‘an ordu-yı hümâyûnda tecemmu‘ edecek as[â]kir-i muvahhidînin rûz-merre verilmesi iktizâ eden nân-ı azîz ta‘yînâtlarının tabhı için sâbıkda olageldiği vechile Ordu-yı hümâyûn Nüzûl Emîni Dergâh-ı mu‘allâm kapıcıbaşılarından Mehmed Tahir -dâme mecduhû- ma‘iyyetinde istihdâm olunmak üzere Dersa‘âdet’imden otuz hayme habbâz ustalarının kethudâ ve yiğitbaşı ve nizâm ustaları ma‘rifetleri ve cemî‘ esnâf ustalarının i‘ânet ve ihtimâmlarıyla öteden beri habbâzlık eden sahib-i gedik ve mu‘temed ve kâr-güzâr ustalarından bi’l-intihâb tertîb ve tanzîm ve bi-avnihî te‘âlâ ordu-yı hümâyûnda külle yevm vereceği ta‘yînâta muktezî nân-ı azîz tabhında mikdâr-ı zerre sıklet çekilmemek şartıyla sâbıkları misillü otuz hayme doksan fırın olmak üzere tanzîmine irâde-i aliyyem ta‘alluk etmekden nâşî üslûb-ı sâbık üzere ol mikdâr haymenin ihrâcları tertîb olunup içlerinden hıyânet ve telef eder olur ise ordu-yı hümâyûnumda ahz ve tedîbleri icrâ olunamadığı hâlde Âsitâne-i sa‘âdetimde rufekā ve küfelâsı muâhaze ve mu‘âteb olacakların bilip ona göre hizmetlerinde devam ve istikāmet etmek üzere siz ki Mevlânâ ve Sekbânbaşı-i mûmâ-ileyhimâsız, ma‘rifetiniz ile bu def‘a otuz hayme küşâd ve iktizâ eden ustalarını vech-i meşrûh üzere esnâflarının mukayyed ve sahib-i sermâye ve gedik olan Ermeni tâifesinden intihâb ve Der-aliyye’mde rufekā ve küfelâsı mu‘âyene ve tescîl olunarak tertîb ve ta‘yîn ve beher fırına dörder neferden üç yüz altmış nefer işcilerinin dahi kable hitâmi’l-maslaha bir neferi firâr ve gaybet etmemek şartıyla beyne’l-esnâf kavî kefîlleri ahz ve cümlesine kethudâ ve yiğitbaşıları ve nizâm ustalarının kefâletleriyle nizâm verilip gereği gibi ta‘ahhüde rabt olundukdan sonra [102b] otuz haymenin üçer fırından doksan fırının beher fırınına mühimmât-bahâ olarak ber-mu‘tâd ikişer yüz guruş ve tabhıyelerine mahsûben dahi yüzer guruş bu def‘a Hazîne-i âmiremden ifrâz ve i‘tâ olunmuş olmağla meblağ-ı mezbûru ta‘yîn olunan Nüzûl kâtibi vekîli ve ma‘rifet-i şer‘ ve cümle esnâf kefâletleriyle tevzî‘ ve taksîm ve mumzâ defterini takdîme mübâderet eylemeniz fermânım olmağın işbu emr-i celîlü’l-kadrim ısdâr ve [( )] ile irsâl olunmuşdur. İmdi vusûlünde fermânım olduğu vechile lâzım gelen otuz [metinde “doksan”] hayme habbâz ustalarını bâlâda tahrîr ve beyân olunduğu vechile askerî ve Arnabud zümresinden olmayarak cümlesi Ermeni tâifesinden sahib-i gedik ve sermâye ustalarından olmak üzere serî‘an tertîb ve tanzîm ve iktizâ eden mühimmât-bahâ ve peşîn tabhıyelerini i‘tâ ve makbûzlarını müş‘ir esâmî ve rufekā ve küfelâsı beyânıyla mümzâ ve mahtûm defter edip ta‘ahhüdleri hâvî hüccet-i şer‘iyesiyle ma‘an takdîme müsâra‘at eylemeniz bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i âlî-şânımın mazmûn-ı münîfi birle âmil olasız. Şöyle bilesiz alâmet-i şerîfe i‘timâd kılasız<br><br>Fî 28 Z sene 1222<br><br>Be-makām-ı Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=32261"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32263"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b383"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o616"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>