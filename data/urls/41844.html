﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 339<br>Hüküm no: 314<br>Orijinal metin no: [79b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dimo v. Dizo’nun vaktiyle yakılan Kerbiniş kasabasına döndüğünde başkasının eline geçen bağlarının teslimi</b><br><br>Vilâyet-i Rumeli’nde İnebahtı sancağında Kerbiniş kasabası sükkânından bâ‘isü’s-sifr Dimo v. Dizo nâm zimmî mahmiye-i İstanbul’da meclis-i şer‘-i hatîrde yine kasaba-i mezbûreden Yorgi v. Dimo nâm zimmî muvâcehesinde üzerine da‘vâ ve takrîr-i kelâm edip bundan akdem istîlâ esnâsında kasaba-i mezbûreyi haydûd eşkıyâsı ihrâk bi’n-nâr ve nehb ü gārât eylediklerinde benimle kasaba-i mezbûre re‘âyâlarından elli üç nefer firâr edip İnebahtı Kal‘ası’nda bir müddet sâkin ve ba‘de’s-sulh yine vatan-ı aslîmiz olan kasaba-i mezbûreye geldiğimizde hâlimize merhamet olunup taraf-ı Devlet-i aliyye’den istimâleten mutasarrıf olduğumuz emlâk ve arazilerimizin kemâ-fi’l-evvel zabt etmek üzere yedimize emr-i âlî ihsân ve ale’l-esâmi mümzâ ve mahtûm sûret-i defter verilmiş iken hâlâ mülküm olup kasaba-i mezbûre civârında Apilya nâm mevzi‘de vâki‘ etrâf-ı erba‘ası Pilni ve manastır, Yoni ve Koti nâm zimmîler bağları ve dere ile mahdûd ve üç buçuk dönüm bağımı ve iki kıt‘a ma‘lûmü’l-hudûd harâb bağ yerlerimi mezbûr Yorgi bi-gayrı hakkın zabt eder, suâl olunsun dedikde, min-külli’l-vücûh takrîr-i meşrûhunu nâtık ve târîh-i kitâb-ı şehrînin ikinci günü târîhiyle müverrah ve tuğrâ-yı garrâ ile mu‘anven bir kıt‘a emr-i âlî ve mümzâ ve mahtûm sûret-i defter ibrâz etmekle gıbbe’s-suâl mezbûr Yorgi cevâbında fi’l-hakīka hâl min-külli’l-vücûh müdde‘î-i mezbûrun takrîr-i meşrûhu üzere olup ve zikr olunan bağlar kable’l-istîlâ müdde‘î-i mezbûrun mülkü olduğunu ikrâr u i‘tirâf etmeğin ber-mûceb-i emr-i âlî mârrü’l-beyan bağlardan kasr-ı yed ve mahâllerinde müdde‘î-i mezbûr Dimo’ya teslîm etmek üzere mesfûr Yorgi’ye tenbîh olunup mâ-vaka‘a bi’t-taleb ketb olundu.<br><br>Fî 23 min-Rebî‘ülâhir sene 1116.<br><br>Şuhûdü’l-hâl: Mehmed Efendi b. Ahmed, Ömer Efendi b. Ali, el-Hâc Abdurrahman el-mübâşir, Ahmed Beşe b. Abdullah,<br><br>Yani v. Yoni, Polo v. Niko, Yani v. Siro, İvano v. Dimitri.</p>          <br><a title="Önceki sayfa" style="text-decoration:none" href="./ayrmetin.php?idno=41843"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41845"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b339"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o613"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>