﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 9 Numaralı Sicil (H. 940-942 / M. 1534-1536)<br>cilt: 4,&nbsp;sayfa: 132<br>Hüküm no: 198<br>Orijinal metin no: [23b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Halka kötü muamelede bulunulmaması ve kanuna muhalefet edenlere gerekli cezaların verilmesi yolunda ferman sureti</b><br><br>Mefâhir-i kuzâtü’l-müslimîn mezâhir-i vülâtü’l-muvahhidîn mevâlî-i Bolu ve Kocaili sancakları kadıları -dâme fazluhüm- tevkī‘-i refî‘-i hümâyûn vâsıl olıcak ma‘lûm ola ki şimdiki hâlde sultân-ı gerdûn-iktidâr zıllullah-ı âlem-medâr hazretlerinin hâtır-ı âlî-i cihân-bânlarında olan mıtrah-ı esbi‘a-і şevârık-ı te’yîdât-ı Rabbânî mukarrer ve musammem olduğu ecilden zuhûra gelip sefer-i azîme azîmet buyurup -inşâ’allâhü te‘âlâ- ibtidâsı mübâ[r]ek ve intihâ ve avdetleri makrûn-ı sa‘âdet ola. Öyle olsa Pâdişâh-ı âlem-penâh-ı düşman-tebâh-ı kîtî-sitân ve kişver-güşâ-yı memâlik-i mahrûsede bi’l-cümle kâffe-i re‘âyâ vü berâyâ yanında mezîd-i merhamet ve kemâl-i âtıfet ü şefkat ve re’fet ü rağbet ve adl-küsterî ve nizâm-ı umûr-ı memleket ve şerâ’it-i dâd ü ma‘delet ve takviyyet-i şerî‘at-ı vesâ‘et ve icrâ-yı kavânîn-i saltanat ve hıfz-ı milk-i millet ve inzibât-ı vilâyet ü eyâlet ve inhizâmü’l-hıtat-i zaleme-i dalâlet ve erbâb-ı şekvâ ve ashâb-ı hâcâta hükm verip def‘-i mezâlim ve ref‘-i mehâyif edesiz deyû bu cânibe hükm-i cihân-mutâ‘ vârid olmağın cevânib-i etrâfa ve eknâfa i‘lâm lâzım ü lâ-büd olmağın olduğu sebebden bu hükm-і vâcibü’l-ittibâ‘ımla kulum İbrahim’i gönderdim ve buyurdum ki Min ba‘d taht-ı kazâlarınızda envâ‘-ı ikdâm ve hüsn-i ihtimâm üzre olup vilâyet zabt olundukda bâb-ı dikkatde dakīka fevt eylemeyip ehl-i zaleme ve tevâyif-i mü[fsi]dûna ruhsat vermeyip fukarâya ve zu‘afâya zulm ü hayf olmaktan bi eyyi gāyetle hazer ve nihâyetle ihtiyât edesiz ve bir kimesneye bir kaziyye isnâd olsa gerekdir ki husamâyı beraber edip bi hasebi’ş-şer‘ ve’l-kānûn teftîş edip göresiz şer‘an ta‘zîre müstahak olursa şer‘le lâzım geleni yerine koyup ve ummâle kānûn-ı kadîm üzre cerîme hükm edip kānûndan ziyâde bir akçe aldırmayasız ve ifsâd eden kimesne siyâsete müstahık olursa kānûn-ı münîf mûcebince istih[k]ākına göre cezâsın verdirip icrâ-yı siyâset-i şâhî edip ehl-i örfe ve tâ’ife-i ummâle bedel-i siyâset deyû akçe aldırmayasız mugāyir-i kānûndur. İmdi kimesneyi vechen mine’l-vücûh şer‘a muhâlif ve kānûna mugāyir kat‘â fi‘l ettirmeyesiz edeni men‘ ü def‘ edip memnû‘ olmayıp temerrüd edip ve muhtâc-ı arz olanı ism ü resm ile kimler idiğin bu cânibe bildiresiz haklarından geldirem ve siz dahi iğmâz-ı ayn ve ihmâ[l ü] müsâhele üzre olmayıp ve tegāfül kat‘â câiz değildir ve sonra beyân olan özür mesmû‘ olmaz bunu sâir evkāta kıyâs eylemeyip ve tâ’ife-i mütemerridden bir kaçı bir yere cem‘ olup tarîk-i isyân veya alâ’im-i tuğyânları münfehim olsa bir an ve bir sâ‘at te’hîr etmeyip bu cânibe bildiresiz ve bu hükm-i şerîfim sûretini sicillâtınıza kayd edip her zamân fehvâsıyla amel edesiz alâmet-i şerîfe i‘timâd ve (…) münîfe i‘timâd ü i‘tikād kılasız. Tahrîren fî evâili Muharremi’l-harâm sene ihdâ ve erba‘în ve tis‘a mi’e. Be Yurt-ı Bozdağ.</p>          <br><a title="Önceki sayfa" style="text-decoration:none" href="./ayrmetin.php?idno=46246"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=46248"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk009&bsm=usk009b132"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk009&bsm=usk009o557"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>