﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 105<br>Hüküm no: 60<br>Orijinal metin no: [13a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mustafa Çelebi’nin varisi Fatıma’nın Hasan Bey aleyhindeki alacak iddiasından men olunması</b><br><br>Efendi hazretleri imzâsıyladır.<br><br>Mahmiye-i İstanbul’da Dülbendçi Hüsam mahallesi ahâlîsinden olup bundan akdem merhûm Ekmekçibaşı Mustafa Ağa Vakfı’na mütevellî iken vilâyet-i Rumili’de medîne-i Yenişehir’de vefât eden Mustafa Çelebi b. Sinan veresesi zevce-i metrûkesi ( ) nâm hatun ile li-ebeveyn kız karındaşı Fâtıma nâm hatuna münhasıra olduğu şer‘an sâbit oldukdan sonra mezbûre Fâtıma Hatun meclis-i şer‘-i şerîfde merhûm-ı mezbûr Ekmekçibaşı Mustafa Ağa’nın vakfına bi’l-fi‘il mütevellî olan bâ‘isü’l-kitâb Hasan Bey b. Ahmed nâm kimesne mahzarında üzerine da‘vâ ve takrîr-i kelâm edip mezbûr Hasan Bey müteveffâ-yı mezbûrun terekesinden üç yüz riyâlî guruşu bi-gayr-ı hakkın ahz etmişdir suâl olunup meblağ-ı mezbûrdan benim hissem olan iki yüz beş riyâlî guruşun mezbûr Hasan Bey’den alıverilmesi matlûbumdur dedikde gıbbe’s-suâl mezbûr Hasan Bey cevâbında vakf-ı mezbûrun müteveffâ-yı mezbûrdan mukaddem mütevellîsi olan Receb Bey azlolunup yerine müteveffâ-yı mezbûr Mustafa Çelebi mütevellî oldukda mezbûr Receb Bey asl-ı mâl-ı vakf-ı mezbûrdan yedinde olan üç yüz riyâlî guruşu müteveffâ-yı mezbûr Mustafa Çelebi’ye hayâtında teslîm, mezbûr Mustafa Çelebi dahi ahz u kabz etdiğinden sonra mücehhelen vefât edip zimmetine deyn olmağla ben dahi meblağ-ı mezbûr üç yüz riyâlî guruşu terekesinden vakıf için ahz u kabz etmiş idim deyü def‘ ile mukābele edicek gıbbe’s-suâl ve’l-inkâr mütevellî-i mezbûr Hasan Bey’den def‘-i mezbûrunu mübeyyine beyyine taleb olundukda mahmiye-i mezbûrede Ahırkapı kurbünde Kabasakal Sinan Ağa mahallesi ahâlîsinden İsmail kethüdâ b. Ömer ve Kapıağası mahallesi ahâlîsinden İbrahim Bey b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka vakf-ı mezbûrun mütevellîsi olan mezbûr Receb Bey azlolunup yerine müteveffâ-yı mezbûr Mustafa Çelebi mütevellî oldukda mezbûr Receb Bey asıl mâl-ı vakf-ı mezbûrdan yedinde olan üç yüz riyâlî guruşu mütevellî-yi mezbûr Mustafa Çelebi’ye teslîm, mezbûr Mustafa Çelebi [13b] dahi ahz u kabz etmiş idi. Mezbûr Mustafa Çelebi meblağ-ı mezbûru mücehhelen vefât etmekle terekesinden edâ lâzımdır, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘îye-i mezbûre vech-i mübeyyen üzere mu‘ârazadan men‘ olunup mâ-vaka‘a bi’t-taleb ketb olundu.<br><br>Fi’l-yevmi’l-hâdî aşer min-Cemâziyelâhire li-sene ihdâ ve semânîn ve elf.<br><br>Şuhûdü’l-hâl: el-Hâc Şa‘bân b. Abdi, Abdullah Çavuş b. Ali, Ömer b. Ali, Ivaz b. Ömer, Şükrullah Bey b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=2377"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2379"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b105"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o611"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>