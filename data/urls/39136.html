﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 21 Numaralı Sicil (H. 1002-1003/M. 1594-1595)<br>cilt: 12,&nbsp;sayfa: 180<br>Hüküm no: 184<br>Orijinal metin no: [42b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Müderris Ali Efendi b. Abdürraûf’un satın aldığı eve Nesli Hatun’un müdâhalesinin önlenmesi</b><br><br>Oldur ki, işbu râfi‘ü’l-kitâb fahrü’l-müderrisîn Mevlânâ Ali Efendi b. Abdürraûf meclis-i şer‘-i menî‘ü’l-erkâna Nesli bt. (...) [Reyhan?] Hâtun’u ihzâr ve mahzarında takrîr-i kelâm edip mahmiye-i Kostantıniyye mahallâtından Kızılminâre mahallesinde Acıçeşme mukābelesinde vâki‘ bir tarafı İsmail Çavuş b. Abdullah mülkü ve iki tarafı tarîk-i âm ve bir tarafı tarîk-i hâs ile mahdûd olan menzil bundan akdem diyâr-ı Mısriyye beylerinden fahrü’l-umerâ’i’l-kirâm Sinan Bey b. Abdüsselâm’ın mülk-i mahzı olup ba‘dehû merkūm Sinan Bey tarafından menzil-i mezkûru bey‘a ve kabz-ı semene vekâletin ba‘de’l-inkâr udûl-ı Müslimînden Sadi b. Ali el-müsta‘id ve el-Hâc Hasan b. Abdullah et-tâcir şehâdetleriyle isbât eden Hasan Bey b. Ali menzil-i mezkûru târih-i kitâb Cumâdelâhire’sinin yirmi üçüncü gününde yüz kırk bin akçeye bana bey‘-i bâtt-ı sahîh-i şer‘î ile bey‘ edip teslîm etdikden sonra mezbûre Nesli Hâtun ev kapısı içeriden mesdûd iken taşradan nerdübân ile menzil-i mezbûra girip benim tasarrufuma mâni‘ olur, suâl olunsun dedikde gıbbe’s-suâl mezkûre Nesli Hâtun cevâb verip fi’l-vâki‘ menzil-i mezkûr mukaddemâ sâlifü’z-zikr Sinan Bey’in mülk-i mahzı olup lâkin vekîl-i mezbûr Hasan Bey merkūm Ali Efendi’ye menzil-i mezkûru vekâlet-i meşrûhası hasebiyle bey‘ etdiği târihden mukaddem sâlifü’z-zikr Sinan Bey’in geri bey‘a vekîli olan Ömer Çavuş b. Ali menzil-i mezkûru bana yüz kırk beş bin akçeye bey‘ edip benim iştirâm târihi mezbûr Ali Efendi’nin iştirâsı târihinden mukaddemdir deyû sene seb‘a ve tis‘în ve tis‘a mi’e Rebî‘ulâhiri evâsıtıyla müverrah hüccet-i bey‘ ibrâz edip nazar olundukda hüccet-i merkūme mesfûr Ömer Çavuş’un mezkûre Nesli Hâtun’a vekâleten bey‘ini müştemile olup lâkin merkūm Ömer Çavuş’un bey‘a vekâleti hasm-ı şer‘î mahzarında sâbite olmayıp ve merkūm Ömer Çavuş ihzâr olunup suâl olundukda bey‘ini inkâr edip merkūme Nesli Hâtun’dan asl-ı tevkîle şâhid taleb olunup istimhâl etdikde mirâren imhâl olunup ityân-ı beyyineden aczi mukarrer olmağın cânib-i şer‘-i mutahhardan kasr-ı yede tenbîh olunup mâ hüve’l-vâki‘ bi’t-taleb ketb olunup yed-i tâlibe vaz‘ olundu. Tahrîren fî evâili Ramazâni’l-mübârek li sene isneteyn ve elf.<br><br><br>Şuhûdü’l-hâl: Ali b. İskender eş-şeyh bi zâviye-i Kurşunlu Türbe, Mevlânâ İbrahim b. Ali el-müderris, Ali Bey b. Murad el-cündî, Mevlânâ Halil [b.] Mehmed el-kadı, Ali Çelebi el-imâm, Haydar Çavuş el-mübâşir, Mustafa Çelebi b. Hüseyin el-imâm, Mevlânâ Ahmed Efendi el-müderris, Hasan Çelebi b. Mustafa, İsmail [b.] Mustafa, Hüseyin Çelebi [b.] Ali el-imâm, Habib b. Abdullah, İsmail Çelebi b. Ali et-tâcir ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39135"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39137"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm021&bsm=rsm021b180"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm021&bsm=rsm021o349"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>