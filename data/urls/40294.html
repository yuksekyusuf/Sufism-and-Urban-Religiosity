﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 96<br>Hüküm no: 15<br>Orijinal metin no: [3b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Beşe b. İbrahim’in Mustafa b. Arslan aleyhine açtığı alacak davasında iddiasını ispat edemediği</b><br><br>Gemici tâifesinden İbrahim Beşe b. İbrahim meclis-i şer‘-i hatîr-i lâzimü’t-tevkīrde işbu bâ‘isü’l-vesîka Mustafa b. Arslan mahzarında üzerine da‘vâ ve takrîr-i kelâm edip mezbûr Mustafa bundan akdem benden altı yüz akçe bi-gayrı hakkın ahz u kabz eylemekle hâlâ taleb ederim suâl olunsun dedikde gıbbe’s-suâl mezbûr Mustafa cevâbında müdde‘î-i mezbûr İbrahim Beşe’yi târih-i kitâbdan üç ay mukaddem bir kara saplı bıçak ile sağ dizinin üzerine urup mecrûh etmekle ben dahi mûcib-i şer‘îsini mezbûr İbrahim Beşe’den da‘vâ ve taleb eylediğimde beynimize muslihûn tavassut edip da‘vâ-yı mezbûreden beni mezbûr İbrahim Beşe ile meblağ-ı mezbûr altı yüz akçe üzerine sulh edip ben dahi sulh-ı mezbûru kabûl ve bedel-i sulh olan meblağ-ı mezbûr altı yüz akçeyi mezbûr İbrahim yedinden ahz u kabz edip da‘vâ-yı mezbûreden zimmetini ibrâ eylemişidim deyu meblağ-ı mezbûru ahz u kabz eylediğini ikrâr vech-i muharrer üzere def‘le mukābile edicek akībe’l-istintâk ve’l-inkâr mezbûr Mustafa’dan def‘-i mezbûrunu mübeyyine beyyine taleb olundukda udûl-i Müslimînden olup mahmiye-i İstanbul hısnı ebvâbından Fenerkapısı yasakçılarından Ahmed Beşe b. Halil ve Osman b. Süleyman ve İbrahim Beşe b. Abdullah ve Mustafa Beşe b. Mehmed nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-hakīka müdde‘î-i mezbûr İbrahim Beşe târih-i mezbûrda merkūm Mustafa’yı vech-i muharrer üzere urup mecrûh edip ol dahi mûcib-i şer‘îsini mezbûr İbrahim Beşe’den da‘vâ ve taleb eyledikde mezbûr Mustafa merkūm İbrahim Beşe ile da‘vâ-yı mezbûreden bizim huzûrumuzda meblağ-ı mezbûr altı yüz akçe üzerine sulh ve kabz-ı bedel-i [sulh] eyleyip da‘vâ-yı mezbûreden zimmetini [ibrâ] eylemişidi biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcibiyle müdde‘î-i mezbûr İbrahim Beşe bî-vech mu‘ârazadan men‘ olunup mâ-vaka‘a bi’t-taleb ketb olundu.<br><br>Fi’l-yevmi’s-sâdis min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: İbrahim Beş b. Ömer, Osman Beşe b. Sevindik, Ca‘fer b. Abdullah, İsa Bey b. Ahmed ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40293"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40295"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b096"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o909"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>