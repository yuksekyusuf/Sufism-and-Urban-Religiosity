﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 176<br>Hüküm no: 57<br>Orijinal metin no: [26b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Câriyelerin hür olduğu iddiasıyla açılan davaların hiçbir mahkemede görülmeyip Rumeli kazaskerinin hazır bulunduğu mahkemelere havale edilmesi emri</b><br><br>Bâ-tu[ğ]ra<br><br>Akzâ kuzâti’l-Müslimîn evlâ vülâti’l-muvahhidîn ma‘deni’l-fazli ve’l-yakīn râfi‘u’l-ulûmi’l-a‘lâmi’ş-şerî‘ati ve’d-dîn vâris-i ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în İstanbul ve Haslar ve Üsküdar kādıları zîdet fezâiluhû tevkī‘-i refî‘-i hümâyûn vâsıl olıcak ma‘lûm ola ki Dârü’s-saltanatü’s-seniyyemde hür satıcılığı kendilere kâr ittihâz eden eşhâs-ı habîse hîlelerini setr ve sûret-i âhardan cerr-i menfa‘at zımnında ibâdullâhın câriye-i memlûkelerini birer takrîb semen-i ma‘lûme ile yedlerinden iştirâ ve ba‘dehû kendi yedinde iken câriyeyi izlâl ile hürretü’l-asl olmak üzere da‘vâ ve şuhûd-ı zûr tedârikiyle mehâkimde kendi yüzüne isbât ettikden sonra kendiye tezvîc ve semenini bâyi‘inden istirdâd ve bâyi‘ dahi bâyi‘-i evveline rücû‘ ile nicelerinin hasâretine bâdî ve nüfûs-ı şedîdeyi merkūmenin hîle-i mezkûreleri zarar-ı âmme müeddî olduğuna binâen bu makūle sâ‘î bi’l-fesâd olanların mekrlerinden sıyânet-i ibâd irâdesiyle hürriyet da‘vâsını Dersa‘âdetimde bi’l-fi‘l Rumeli kazaskeri bulunan bi-nefsihî istid‘â ve Cum‘a günü huzûr-ı Sadr-ı a‘zamîde fasl ü hasm edip husûs-ı mezbûru mehâkimden bir mahkemede istimâ‘ olunmaması husûsu sicillâta sebt olunmak üzere emr-i şerîf sudûru Rumeli kazaskeri esbak tarafından i‘lâm ile bin yüz altmış sekiz senesi evâil-i Saferi’l-hayr’ında İstanbul ve Haslar ve Galata ve Üsküdar kādılarına başka ve ol bâbda kazasker-i müşârun-ileyhe başka fermânlar ısdâr kılınmış ve yüz seksen senesi evâil-i Rebî‘ülevveli’nde dahi tekîd kılınmış ise de zamân mürûruyla ri‘âyet olunmayarak yine o makūle da‘vâlar zuhûruyla memnû‘ olan mehâkimde görülüp nice nice fesâd ve nükûl ederek ibâdullâha mutazarrır olmakda olduğu tahkīk kılındığı bahisle husûs-ı mezbûrun kemâ-fi’s-sâbık memnû‘iyeti tekîd kılınmasını hâlâ Ser-etibbâ-i hâssam olup bi’l-fi‘l Rumeli kazaskeri olan a‘lemü’l-ulemâi’l-mütebahhirrîn Mevlânâ Mustafa <<Mehmed>> Behçet edâmallâhu te‘âlâ fezâilihû bâ-takrîr ifâde etmeğin vech-i meşrûh üzere amel olunmak fermân olunmağın tekîdi hâvî mahsûsan işbu emr-i münîfim ısdâr olunmuşdur. İmdi sen ki mevlânâ-yı mûmâ-ileyhimsin keyfiyet ma‘lûmunuz oldukda fîmâ ba‘d hür da‘vâsı zuhûrunda İstanbul ve Haslar ve Üsküdar ve Galata mahkemelerinde istimâ‘ olunmayıp Rumeli kazaskeri bulunanlara havâle kılınmak üzere emr-i şerîfimi sicillâta kayd ü sebt ettirdip mûceb ve muktezâsı üzere amel ve hareket olunmak bâbında fermân-ı âlîşânım sâdır olmuşdur. Buyurdum ki ( ) vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at makrûnuyla amel ve hareket ve hilâfından tevakkī ve mübâ‘adet eyleyesin. Şöyle bilesin ve alâmet-i şerîfe i‘timâd kılasın.<br><br>Tahrîren evâil-i Cumâdelâhire sene [1]240.</p>          <br><a title="Önceki sayfa" style="text-decoration:none" href="./ayrmetin.php?idno=33963"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33965"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b176"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o534"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>