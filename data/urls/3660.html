﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 584<br>Hüküm no: 716<br>Orijinal metin no: [126b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İpek tâcirlerinden mükerrer vergi alınmaması</b><br><br>Medîne-i Tokat’da ham harîr iştirâ ve İstanbul’a bey‘ eden tüccârdan ashâbü hâzihi’l-vesîka Solak el-Hâc Mehmed b. Veli ve Hamza b. el-Hâc İbrahim ve el-Hâc Süleyman b. el-Hâc Bâli ve Mehmed b. Ali ve Halil Efendi b. Mehmed ve el-Hâc İbrahim b. Ali ve el-Hâc Hasan b. Mustafa ve iştirâ-i harîr eden tâifeden Kör el-Kefevî? Mehmed b. İshak ve Hüseyin b. İbrahim ve Mehmed b. Receb ve Abdullah Çelebi b. Hasan ve el-Hâc Kenan b. Abdullah ve el-Hâc Sâlih b. Süleyman nâm kimesneler ile tâife-i mezbûre yahudilerinden İsrail v. İlifne ve Arslan v. Sebab ve Yahuda v. Yako ve ( ) veled-i Beşream ve Abraham v. İsak ve Samarya ve Ellez ve sâirleri meclis-i şer‘-i şerîf-i enver ve mahfil-i dîn-i münîf-i ezherde hâlâ mîzân-ı harîr emîni olan el-Hâc Osman Ağa muvâcehesinde her biri takrîr-i kelâm edip kadîmü’l-eyyâmdan bizim ve sâir tüccârın Tokat’dan iştirâ eyledikleri ham harîri Tokat mîzân-ı harîrinde vezn ettir deyû mîzân-ı harîr ümenâsı taraflarından kabza me’mûr olan Tokat voyvodalarına mîrî rüsûmunu edâdan sonra deste bükündüp bey‘ için Âsitâne-i sa‘âdet’e getirdiklerinde gümrük emînlerine gümrüğünü edâ edip bey‘ ve şirâ oluna gelmişiken mezkûr el-Hâc Osman Ağa kadîme muhâlif gönderdiği deste için mîzân vaz‘ ve bir resm dahi alırım deyû resm-i âhar talebiyle rencîdeden hâlî olmamağla arz-ı hâl olunup taraf-ı aliyyeden muhâsebe defterlerine mürâca‘at olundukda Tokat’da vâki‘ mîzân-ı harîr mukāta‘asının malı otuz iki bin guruş olup gelen harîrin batmanından beş rub‘ riyâlî guruş resm-i mîzân ve deste yükünden üç riyâlî guruş yasakiyye? ve İstanbul’da dahi gümrüğü alınıp bundan tecâvüz olunmamak üzre mastûr ve mukayyed bulunmağla kadîmden bâ fermân-ı âlî alınagelen resm-i mîrî ve yerinde gümrüğü alındıkdan sonra hilâf-ı inhâ ile aldığı emr-i şerîf mûcebince ziyâde talebiyle rencîdeden men‘ olunmuşiken yine de mezkûr el-Hâc Osman ziyâde resm talebiyle bizi rencîdeden hâlî değildir husûs-ı mezbûr kendiden suâl olunup yedimizde verdiği evâmir-i şerîfe mûcebince bî-vech ta‘arruzdan men‘ olunması matlûbumuz deyû tuğrâ-yı garrâ-yı sultânî ile mücellâ müte‘addid evâmir-i şerîfe ibrâz edip merkūm el-Hâc Osman Ağa muvâcehesinde feth ve kırâat olundukda Tokat ham harîr iştirâ eden tüccâr tâifesi iştirâ eyledikleri harîri Tokat mîzân-ı harîrinde vezn ettirip mîrî rüsûmunu edâ ettikden sonra deste bükündüp füruht için Âsitâne-i sa‘âdet’e getirdiklerinde kadîmü’l-eyyâmdan bu âna gelince birinde dahi gümrük emînlerine gümrüğün verip füruhtda aslâ bir tarîkle ta‘arruz oluna gelmemişiken hâlâ Âsitâne’de dahi deste için bir mîzân vaz‘ ve bir resm-i mîzân dahi almak hilâf-ı inhâ fermân sâdır olmağla tâife-i mezkûreye ziyâde gadr ve zarar olmağla Tokat mîzân-ı harîrinde vezn ve resm-i mîrîsi alınan desteden tekrâr bundan resm alınmaya deyû mastûr ve musarrah bulunup ve mezkûr el-Hâc Osman Ağa dahi bu âna gelince sâir ümenâ ve kendi bundan bir resm dahi alına gelmiş olmamağla alınmadığını ikrâr etmeğin ber mûceb-i emr-i şerîf-i âlîşân tâife-i mezkûreyi resm-i âhar talebiyle rencîde etmemek üzre merkūm el-Hâc Osman Ağa’ya cânib-i şer‘-i şerîfden tenbîh olunup işbu vesîka bi’t-taleb ketb olundu. Fî evâhiri şehri Ramazâni’l-mübârek li sene seb‘a ve tis‘în [ve elf].<br><br><br>Şuhûdü’l-hâl: Mustafa Çelebi b. Abdurrahman, Mustafa Çelebi b. el-Hâc Ahmed, İbrahim Çelebi b. Ahmed, Mehmed Efendi b. Mustafa, Mehmed Efendi b. Muhyi[ddin], Mehmed b. İdris, İbrahim Çelebi b. Ahmed, Ebûbekir b. Abdi. </p>          <br><a title="Önceki sayfa" style="text-decoration:none" href="./ayrmetin.php?idno=3659"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3661"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b584"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o659"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>