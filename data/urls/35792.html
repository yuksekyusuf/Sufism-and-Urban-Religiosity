﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 194<br>Hüküm no: 117<br>Orijinal metin no: [24b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kebâbcı esnâfından Köstebekoğlu Ahmed Ağa’dan kalan kebâbçı dükkânı hisselerine dair mirasçılarının hüccet talebi</b><br><br>Kebâbçı Vezneciler’de ihbârı<br><br>Kezâlik medîne-i Sinop nevâhisinden Çarşamba nâhiyesine tâbi‘ Ereğli Divânı ahâlisinden olup işbu târih-i vesîkadan dokuz sene mukaddem vefât eden kebâbcı esnâfından Köstebekoğlu Ahmed Ağa b. Mehmed b. Abdullah’ın verâseti Divân-ı mezkûrde sâkinler olan zevce-i menkûha-i metrûkesi Fâtıma Hatun bt. İbrahim ile sulbî kebîr oğlu Mehmed ve sulbî sagīr oğlu Hüseyin ve sulbiye kebîre kızı Şerife Hatun ve sulbiye sagīre kızı Esma’ya münhasıra ba‘dehû sagīr-i mezbûr Hüseyin dahi vefât edip verâseti vâlidesi zevce-i mezbûre Fâtıma Hatun ve li-ebeveyn er ve kız karındaşları mezbûrun Mehmed ve Şerife Hatun ve Esma’ya münhasıra ba‘dehû bint-i sagīre-i mezbûre Esma dahi vefât edip verâseti validesi zevce-i mezbûre Fâtıma Hatun ve li-ebeveyn er ve kız karındaşları mezbûrûn Mehmed ve Şerife Hatun’a münhasıra ve tashîh-i mesele-i mirâsları bi hükmi’l münâsahati’ş-şer‘iyye on bin üç yüz altmış sekiz sehimden olup sihâm-ı merkūmeden iki bin yüz elli yedi sehmi zevce-i mezbûre Fâtıma Hatun’a ve beş bin dört yüz yetmiş dört sehmi dahi mezbûr Mehmed’e ve iki bin yedi yüz otuz yedi sehmi dahi mezbûre Şerife Hatun’a isâbeti tahakkukundan sonra verese-i merkūmûndan nefsinden asîl ve vâlidesi mezbûre Fâtıma Hatun ve li-ebeveyn kız karındaşı mezbûre Şerife Hatun taraflarından yedinde olup sene-i sâbıka yani bin iki yüz yetmiş sekiz senesi Zilhicceti’ş-şerîfesinin on dokuzuncu günü târihiyle müverraha medîne-i merkūme nâibi es-Seyyid Ahmed Rıfat Efendi’nin imzâ ve hatemini hâviye işbu bir kıt‘a vekâlet hücceti nâtıka olduğu üzere husûs-ı âti’l-beyânda vekîl-i şer‘îleri olan bâ‘isü’l-kitâb ibn-i merkūm Mehmed mahmiye-i İstanbul’da meclis-i şer‘-i şerîf-i lâzımü’t-teşrîfde esnâf-ı merkūme kethüdâsı tarafından mürsel vekîli kethüdâ-yı sâbık Ahmed Ağa b. Musa ve esnâf-ı merkūmeden İsmail Ağa b. İbrahim ve Divân-ı mezkûr ahâlisinden Zobuoğlu Hüseyin bin Mehmed ve Mollaoğlu Süleyman bin Süleyman hâzır oldukları hâlde bi’l-asâle ve bi’l-vekâle takrîr-i kelâm ve ta‘bîr ani’l-merâm edip mahmiye-i merkūmede Sultan Bayezid-i Velî Hân aleyhi-rahmetü ve’l-gufrân hazretlerinin Câmi’‘i şerîfi civârında Vezneciler nâm mahalde vâki‘ bir tarafdan Hacı Mustafa Ağa’nın helvâcı dükkânı ve bir tarafdan Hüseyin Efendi’nin ütücü dükkânı ve bir tarafdan menzil bahçesi ve taraf-ı râbi‘i tarîk-i âm ile mahdûd Hekimbaşı Sinan Efendi Vakfı müsakkafatından hâzır-ı mezbûr İsmail Ağa’nın taht-ı tasarrufunda olan şehriye on guruş mülk kirâlı bir bâb vakıf kebâbçı dükkânı derûnunda mevcûde beyne’l-esnâf gedik ta‘bîr olunur bâ-defter-i müfredât âlât-ı lâzime-i ma‘lûmenin yüz yirmi sehm i‘tibârıyla altmış sehm hisse-i şâyi‘ası ber-vech-i vakfiyet âharların mâ‘adâ altmış sehm hisse-i şâyi‘ası dahi pederimiz ve mevrûsumuz müteveffâ-yı evvel-i mezbûrun hayâtında ile’l-vefât yedimde olup bin iki yüz kırk beş senesi Saferi’l-hayrının on dokuzuncu günü târihiyle müverraha ve ol târihde Dârü’l-hilâfeti’l-aliyye kādısı olan Yusuf Paşazâde Mîr Mehmed Nazif Efendi merhûmun imzâ ve hateminihâviye işbu bir kıt‘a mübâya‘a hücceti ve kethüdâ-yı mezbûrun takdîm eylediği bir kıt‘a memhûr ilmühaber mantûklarınca şirâen yedinde mülkü ve ba‘de vefâtihî ber mûceb-i münasaha-i merkūme benimle müvekkilelerim vâlidem ve kız karındaşım mezbûretâna mevrûs olup lakin yedimizde intikāli hâvî sened-i şer‘î olmamağla hakīkat-i hâl husûs-ı mezkûre vukūf-ı tâmları olan kimesnelerden lede’l-istihbâr sâlifü’l-beyân altmış sehm hisse-i şâyi‘a-i âlât-ı gedik-i mezkûr vech-i muharrer üzere pederimiz ve mevrûsumuz müteveffâ-yı evvel-i merkūmdan irsen mülkümüz olduğunu nâtık kıbel-i şer‘den intikāli hâvî yedimize bir kıt‘a hüccet-i şer‘iyye i‘tâ olunmak bi’l-asâle ve bi’l-vekâle murâdımdır dedikde hâl minvâl-i meşrûh üzere olup ve müteveffâ-yı mezbûr Ahmed Ağa’nın verâseti ber mûceb-i münasaha-i merkūme mukırr-ı asîl ve vekîl mezbûr Mehmed ile vâlidesi ve kız karındaşı merkūmetâna münhasıra olduğu husûs-ı mezkûre vukūf-ı tâmları olan hâzirûn-ı merkūmûn alâ tarîki’ş-şehâde haber vermeleriyle vâki‘-i hâl hıfzan li’l-makāl işbu vesîka-i enîka ketb ü imlâ olundu.<br><br>Fî 6 Rebî‘ülevvel sene 1279<br><br>Şuhûdü’l-hâl: Muhzır Mustafa Ağa b. ( ), Muhzır Mehmed Ağa b. ( ), Muhzır el-Hâc Salih Ağa b. ( ), Muhzır Feyzullah Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35791"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35793"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b194"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o399"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>