﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 307<br>Hüküm no: 252<br>Orijinal metin no: [49b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Osman Ağa’nın, dükkân komşusu Osman Ağa b. Ali’nin dükkânına yaptığı ilaveyi şikâyet ettiği</b><br><br>Yağlıkçı dükkânı keşfi<br><br>Ma‘rûz<br><br>Sâdır olan fermân-ı âlîlerine imtisâlen zikri câ’î husûsu mahâllinde lede’l-mu‘âyene keşf ve tahkīki’çün cânib-i şer‘-i şerîf-i hazret-i nebevîden me’zûnen irsâl olunan Kâtib es-Seyyid Ahmed Rıza Efendi dâ‘îleri bi’l-ma‘iyye rü’yete me’mûr Haremeyn-i şerîfeyn müfettişi Emin Beyefendi-zâde fazîletlü pîr Abdülkadir Efendi tarafından meb‘ûs Kâtib es-Seyyid Mehmed Racih Efendi hâssa mi‘mârı hulefâsından es-Seyyid Ali Necib ve es-Seyyid Abdülkadir Halîfeler ile Dârü’s-sa‘âdeti’ş-şerîfe ağası hazretleri nezâretlerinde olan evkāfdan Ayasofya-i Kebîr Vakfı müsakkafâtından İstanbul’da Çarşı-yı Kebîr’de Du‘â Meydânı’nda Hazırcılar sûkuna giderken sol tarafda hazırcı dükkânına muttasıl ibtidâki bir bâb yağlıkçı dükkânına varıp yağlıkçı esnâfının kethudâsı el-Hâc İbiş Ağa b. el-Hâc Osman ve yiğitbaşısı es-Seyyid İbrahim Ağa b. Ali ve mütevellîsi el-Hâc Abdullah Ağa b. Ali ve esnâfından el-Hâc Hâfız Mehmed Efendi b. es-Seyyid el-Hâc Ahmed ve Kalyoncuzâde el-Hâc Mehmed Ağa b. el-Hâc Süleyman ve es-Seyyid el-Hâc İbrahim Ağa b. Ali ve el-Hâc Veliyüddin Ağa b. Süleyman ve es-Seyyid Mustafa Ağa b. el-Hâc Osman nâm kimesneler ve sâirleri hazır oldukları hâlde akd-i meclis-i şer‘-i âlî ettiklerinde dükkân-ı mezkûrun bâ-temessükât-ı mütevellî bi’l-icâreteyn mutasarrıfesi olup İstanbul<<’da>> Mahkemesi’nden hâmiş-i arzuhâle derkenâr olunan hüccet-i şer‘iye mantûkunca derûnunda mevcûde beyne’l-esnâf yağlıkçı gediği ta‘bîr olunur âlât-ı lâzıme-i ma‘lûmesine müstakilleten mâlikesi sahibe-i arzuhâl mu‘arrefetü’z-zât Fâtıma bt. el-Hâc Osman Ağa b. Receb nâm hatun meclis-i ma‘kūd-ı mezkûrda dükkân-ı mezkûr ittisâlinde olup köşede kâin peyke şeklinde alt katından kepenkli yağlıkçı dükkânı derûnunda mevcûde beyne’l-hiref gedik ta‘bîr olunur âlât-ı lâzıme-i ma‘lumeye kezâlik müstakillen mâlik olan derûn-ı arzuhâlde mezkûru’l-ism Bezzâzistânî Osman Ağa b. Ali nâm kimesne muvâcehesinde Ayasofya-i Kebîr Vakfı’nın mütevellîsi kâtib-i hazret-i ağa-yı müşârün-ileyh Ahmed Reşid Efendi tarafından mürsel vekîl-i müsecceli câbî-i vakf el-Hâc İbrahim Ağa b. Ahmed nâm kimesne hazır olduğu hâlde zikrolunan Hazırcılar sûku harîkden mukaddem zîkça olup mecma‘-ı nâs olduğundan mârreye suhûlet gelecek mikdâr tevsî‘ için bundan akdemce [50a] şeref-sudûr eden fermân-ı âlî-şân mûcibince bi’r-rızâ gerek ben ve gerek sûk-ı mezbûrun tarafeyninde kâin sâir dekâkîn ashâbları dükkânlarını birer mikdâr ale’s-seviye geriye çekmiş iken merkūm Osman Ağa mârrü’z-zikr gediğine mâlik olduğu peykenin bir mikdâr mahâllini ittisâlinde olup diğer gediğine mâlik olduğu bir bâb yağlıkçı dükkânına ilâve ederek zikrolunan peykeyi dahi tevsî‘ için mi‘mârân-ı mezbûrân misâhalarıyla sâlifü’z-zikr dekâkîn mahallerine nisbetle dokuz parmak ve asıl heyet-i binâsına nazaran dört buçuk parmak tarîk-ı âm üzerine çekip ol vechile cümle dekâkîn ile müsâvî olmamağla benim mutasarrıfe ve gediğine mâlike olduğum yağlıkçı dükkânına müsâvî oluncaya değin sâlifü’z-zikr dokuz parmak mahalli kat‘a mezbûr Osman Ağa’ya tenbîh olunmak matlûbumdur deyü <<da‘vâ>> esnâf-ı hâzırûn-ı mezbûrunun tasdîkleriyle istid‘âsını kâtibân-ı mezbûrân mahâllinde bi’l-mu‘âyene ketb ü tahrîr ve ma‘an meb‘ûs ümenâ-i şer‘ ve mi‘mârân-ı merkūmân ile meclis-i şer‘-i şerîfe gelip müdde‘iyye-i mezbûre Fâtıma Hatun’un vekîl-i müseccel-i şer‘îsi rızâ‘en pederi el-Hâc Hüseyin Ağa b. İbrahim nâm kimesne ile müdde‘â-aleyh merkūm Osman Ağa ve esnâf-ı <<hâzırûn>> merkūmûn hazır oldukları hâlde tasdîklerine mukārin alâ-vukū‘ihî ba‘de’l-inhâ ve’t-takrîr mezbûr Osman Ağa tarîk-ı âm üzerine ihdâs eylediği dokuz parmak mahâllin ancak dört parmak mahâllini bi’t-terâzî kat‘a ta‘ahhüd ile beynleri te’lîf ve tanzîm olunmuş ise de sâlifü’l-beyân dokuz parmak mahâllin ancak dört parmak mahalli yahud dokuz parmak mahâllinin hedmi mutlaka re’y-i rezîn-i isâbet-karîn-i âsafânelerine menût mevâddan idüğü İstanbul Mahkemesi’nden huzûr.<br><br>Fî 25 C sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33678"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33680"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b307"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o571"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>