﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 370<br>Hüküm no: 376<br>Orijinal metin no: [85a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Afîfe bt. Abdullah’ın Hâce Dürrî Hatun’un azatlısı olduğunu şahitler huzurunda ispatladığı</b><br><br>Itâknâme, bâ-imzâ-i hazret-i efendi.<br><br>Mahmiye-i İstanbul’da Tozkoparan Mahallesi’nde sâkine olup zâtı ta‘rîf-i şer‘î ile mu‘arrefe olan Hâce Dürrî Hatun bt. Abdullah dîvân-ı hazret-i sadrâzamîde ma‘kūd meclis-i şer‘-i şerîf-i enverde kendiye rıkkıyeti sâbıkına mu‘terife olan râfi‘atü’l-vesîka Afîfe bt. Abdullah nâm hatun mahzarında üzerine da‘vâ ve takrîr-i kelâm edip mezbûre Afîfe câriye-i memlûkem olmağla bana rıkkıyetden imtinâ‘ eder suâl olunup tenbîh olunmak murâdımdır dedikde gıbbe’s-suâl mezbûre Afîfe cevâbında fi’l-vâki‘ müdde‘iyye-i mezbûre Hâcce Dürrî Hatun’un bundan esbak câriye-i memlûkesi olduğunu i‘tirâf lâkin merkūme Dürrî Hatun târih-i kitâbdan yirmi dört sene mukaddem mâlından beni tahrîr i‘tâk ve kayd-ı rıkkıyetden ıtlâk etmekle ben sâir harâir-i asliyyât gibi hürre olmuşidi[m] deyü def‘le mukābele edicek isre’l-istintak ve’l-inkâr merkūme Afîfe Hatun’dan müdde‘âsına mutâbıka beyyine taleb olundukda udûl-i ahrâr-ı ricâl-i Müslimînden olup mahmiye-i mezbûrede Davudpaşa iskelesi kurbünde Kasab İlyas Mahallesi’nde sâkin Hasan b. Hüseyin ve Mehmed b. Ramazan ve Mehmed b. Mustafa nâm kimesneler li-ecli’ş-şehâde meclis-i şer‘a hâzirûn olup istişhâd olunduklarında fi’l-vâki‘ işbu müdde‘iyye mezbûre Hâcce Dürrî Hatun mezbûre Afîfe’yi târih-i kitâbdan yirmi dört sene mukaddem yedinde câriye-i memlûkesi olduğu hâlde bizim huzûrumuzda mâlından tahrîr ve i‘tâk ve kayd-ı rıkkıyetden ıtlâk ve sâir harâir-i asliyyât zümresine idrâc ve ilhâk eyledi biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye ettiklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle mezbûre Afîfe’nin ıtkına hükm-birle mezbûre Hâcce Dürrî Hatun mu‘ârazadan men‘-birle mâ-vaka‘a bi’t-taleb ketb olundu.<br><br>Fi’l-yevmi’s-sâbi‘ ve’l-ışrîn min-Recebi’l-ferd li-sene selâse ve erba‘în ve mi’e ve elf.<br><br>Şuhûdü’l-hâl: Mehmed Ağa b. Mehmed kethüdâ-yı muhzırân, Salih Çelebi b. Süleyman, Tahtacı Mehmed Çelebi b. Abdullah, Mustafa Çelebi b. Mehmed, İbrahim Efendi b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=5299"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5301"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b370"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o680"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>