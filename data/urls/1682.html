﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 439<br>Hüküm no: 524<br>Orijinal metin no: [69a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ali Beşe b. Mehmed’in Ali Bey’deki alacağını vârislerinin ödemesi gerektiği</b><br><br>Mahmiye-i İstanbul’da Azebler mahallesinde sâkin bâ‘isü’l-kitâb Ali Beşe b. Mehmed nâm kimesne mahfil-i kazâda mahmiye-i mezbûrda kara beytülmâl emîni olup bundan akdem vefât eden Ali Bey b. ( ) ve zevcesi Gülistan bt. Abdullah’dan gayrı vârisi olmamağla terekesinin selâse erbâ‘ına vâzı‘ü’l-yed olan Ebûbekir Ağa b. Abdurrahman mahzarında üzerine da‘vâ ve takrîr-i kelâm edip karz-ı şer‘îden müteveffâ-yı mezbûr zimmetinde elli esedî guruş hakkım olup hattâ müteveffâ-yı mezbûr kable’l-vefât mahzar-ı müslimînde ikrâr dahi etmişidi, mezbûr Ebûbekir Ağa’dan suâl olunup müteveffâ-yı mezbûrun tereke-i vâfiyesinden edâya tenbîh olunmak matlûbumdur dedikde, udûl-i müslimînden olup mahmiye-i İstanbul’da Sultan Mehmed Hân -aleyhi’r-rahmetü ve’l-gufrân- binâ eylediği tahtalardan Akdeniz tarafında vâki‘ çifte odalarından birinde sâkin Himmet Efendi b. Ramazan ve Mehmed Efendi b. Sinan nâm kimesneler li ecli’ş-şehâde meclis-i şer‘de hâzırân olup istişhâd olunduklarında fi’l-hakīka müteveffâ-yı mezbûr hayâtında karz-ı şer‘îden müdde‘î-i mezbûra vâcibü’l-edâ zimmetinde elli esedî guruş deyni olduğunu bizim huzûrumuzda ikrâr ve bizi işhâd etmişidi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle oldukdan sonra müdde‘î-i mezbûr Ali Beşe’ye müteveffâ-yı mezbûrda hayâtında meblağ-ı mezbûru küllen ve ba‘zen ahz ve istîfâ ya âhara havâle ve turûk-ı şer‘îden bir tarîk ile zimmetini [ibrâ] eylemediğine yemîn teklîf olundukda ol dahi alâ vefki’l-mes’ûl yemîn billâhi’l-aliyyi’l-a‘lâ etmeğin mûcebince meblağ-ı mezbûr elli esedî guruşu müteveffâ-yı mezbûrun terekesinden müdde‘î-i mezbûra edâ ve teslîme mûmâ-ileyh Ebûbekir Ağa’ya tenbîh olunmağın mâ vaka‘a bi’t-taleb ketb olundu. Fi’l-yevmi’s-sâmin ve’l-ışrîn min Recebi’l-ferd li sene seb‘a ve seb‘în ve elf.<br><br><br>Şuhûdü’l-hâl: Mehmed Çelebi b. ( ) Ser-muhzır, Hasan Çelebi b. Ahmed, İbrahim Çelebi b. Mehmed, Baba Resul b. Rıdvan, Mehmed b. Ramazan.</p>          <br><a title="Önceki sayfa" style="text-decoration:none" href="./ayrmetin.php?idno=1681"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1683"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b439"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0961"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>