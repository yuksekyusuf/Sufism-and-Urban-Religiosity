﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 266<br>Hüküm no: 216<br>Orijinal metin no: [54a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hayatta iken Bahçıvan Kirkor tarafından vasi tayin edilen oğlu İşbo’nun, babasının Aleksi’deki alacağını tahsil etmek istemesi</b><br><br>Husûs-ı âti’l-beyânın mahallinde istimâ‘ ve tahrîri için savb-ı şer‘-i enverden Mevlânâ Ahmed Efendi b. Mustafa Efendi irsâl olunup ol dahi medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Topkapısı hâricinde vâki‘ Kara Mustafa Paşa Bağçesi demekle ma‘rûf bağçeye varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i Nebevî ettikde bağçe-i mezbûrede mütemekkin iken bundan akdem hâlik olan Bağçevân Kirkor v. Nikola nâm zimmînin sulbî kebîr oğlu ve ber-vech-i âtî vasiyy-i muhtârı olduğunu iddiʻâ eden işbu râfiʻü’s-sifr İşbo nâm zimmî meclis-i ma‘kūd-ı mezkûrda hâlik-i mezbûrun meydûnu Aleksi v. Lefter nâm zimmî muvâcehesinde üzerine da‘vâ ve takrîr-i kelâm edip babam hâlik-i mezbûr Kirkor v. Nikola v. Hıristo nâm bağçevân ben bi-emri’llâhi te‘âlâ helâk olduğumda mecmû‘-ı terekem ve zimem-i nâsda olan hukūkum ahz u kabz olunup kadr-i ma‘rûf akçe ile lâşem zîr-i hâke ilkā-i hafr için harc u sarf oluna ve bâkī kalan terekemden vilâyet-i Rumeli’nde Premedi kazâsına tâbi‘ Ogodinin karyesinde mütemekkine zevcem Göle? bt. Hıristo nâm Nasrâniye’nin sümün hissesi îsâl oluna ve bâkī terekem dahi benim ile karındaşlarım işbu hâzır bi’l-meclis Nikola ve Gercisi nâm zimmîler ale’s-seviyye beynlerinde taksîm eyleye deyü vasiyyet ve tenfîzine Nasârâ muvâcehesinde beni vasiyy-i muhtâr nasb u ta‘yîn ve yedime dahi hüccet-i şer‘iyye i‘tâ edip ben dahi ber-vech-i muharrer vesâyet-i mezbûreyi muvâcehesinde baʻde’l-kabûl babam mesfûr bağçevân Kirkor musırran alâ-îsâʼihî hâlik olmağla medyûn-ı mesfûr Aleksi nâm zimmî zimmetinde bogası tohumu bahâsından altı yüz akçe ve lahana tohumu bahâsından iki yüz akçe ve şalgam tohumu bahâsından iki yüz akçe ki min-haysü’l-mecmû‘ babam hâlik-i mezbûrun bin akçe hakkı olup meblağ-ı mezbûru defter-i kassâma bi’l-verâse ve bi’l-vesâye idhâl murâd ederim, suâl olunsun, alıverilmesi matlûbumdur dedikde gıbbe’s-suâl meydûn-ı mesfûr Aleksi hayâtında sâlifü’z-zikr bogası ve lahana ve şalgam bahâlarından meblağ-ı mezbûr ol kadar akçe hâlik-i mezbûra zimmetinde edâsı lâzım deyni olduğunu ikrâr, lâkin taleb olundukda udûl-ı ricâl-i Nasârâ’dan olup sâlifü’z-zikr karye-i mezbûr ahâlîlerinden olup Kara Hasanoğlu Bağçesi’nde mütemekkin Biço v. Simo ve Mirahor Bostanı’nda mütemekkin Bağçevân Hıristo v. Simo ve Mitro v. Mihal ve Saraki v. Nikola nâm zimmîler li-ecli’ş-şehâde meclis-i ma‘kūd-ı mezkûra hâzirûn olup isre’l-istişhâd fi’l-hakīka hâlik-i mesfûr Bağçevân Kirkor v. Nikola v. Hıristo nâm zimmî ben bi-emri’llâhi te‘âlâ hâlik olduğumda mecmû‘-ı terekem ve zimem-i nâsda olan hukūkum ahz u kabz olunup kadr-i ma‘rûf akçe ile lâşem zîr-i hâke ilkā-i hafr için harc u sarf oluna ve bâkī kalan terekemden vilâyet-i Rumeli’nde Premedi kazâsına tâbi‘ Ogodinin karyesinde mütemekkine Göle? bt. Hıristo nâm Nasrâniye’nin sümün hissesi îsâl oluna ve bâkī terekem dahi oğullarım mesfûrûn İşbo ve Nikola ve Gercisi nâm zimmîler ale’s-seviyye beynlerinde taksîm eyleye deyü bizim muvâcehemizde vasiyyet ve tenfîzine işbu oğlu müdde‘î-i mesfûr İşbo zimmîyi vasiyy-i muhtâr nasb u ta‘yîn ve yedine dahi hüccet-i şer‘iyye i‘tâ edip ol dahi ber-vech-i muharrer vesâyet-i mezbûreyi muvâcehesinde baʻde’l-kabûl mesfûr Bağçevân Kirkor musırran alâ-îsâʼihî hâlik olup verâseti zevce-i metrûkesi mesfûre Göle? bt. Hıristo nâm Nasrâniye ile oğulları mesfûrûn İşbo ve Nikola ve Gercisi nâm zimmîlere münhasıra olup hâlik-i mezbûrun sulbî kebîr oğullarıdır, bunlardan gayrı vâris ve terekesine müstahikk-ı âhar olduğu ma‘lûmumuz değildir, biz bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de riʻâyeti şerâiti’l-kabûl şehâdetleri makbûle olmağın mûcebiyle baʻde’l-hükm vâki‘ hâli mevlânâ-yı mezbûr mahallinde ketb u tahrîr ba‘dehû ma‘an ba‘s olunan Çukadâr Ahmed Ağa ve Muhzır Halil Çelebi ile meclis-i şer‘a gelip herbiri alâ-vukū‘ihî inhâ ve takrîr etmeğin hükm-i mezbûr tenfîz olunmağın mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sânî ve’l-ışrîn min-Muharremi’l-harâm li-sene tisʻa ve hamsîn ve mi’e ve elf.<br><br>Şuhûdü’l-hâl: Bağçevânlar Kethüdâsı Ahmed Ağa, Ali Ağa b. el-Hâc Mehmed, Mehmed Ağa b. el-Hâc İbrahim, İbrahim b. Mustafa, Ali Beşe b. İbrahim, Mustafa b. İbrahim.<br><br>Sava v. Kostantin, Panova v. Marko.</p>          <br><a title="Önceki sayfa" style="text-decoration:none" href="./ayrmetin.php?idno=16829"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16831"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b266"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o442"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>