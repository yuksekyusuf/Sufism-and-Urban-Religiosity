﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 192<br>Hüküm no: 202<br>Orijinal metin no: [39b(2)-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hazine kethüdâsı Hüseyin Ağa’nın mülk suyu için açtığı bacanın Yakub Ağa Vakfı’na ait olduğu zannıyla müdâhale edildiği, ancak Hüseyin Ağa’nın mülkü olduğunun anlaşıldığı</b><br><br>Husûs-ı âti’z-zikrin mahallinde tahrîri iltimâs olunmağın kıbel-i şer‘-i şerîfden Mevlânâ Mehmed Efendi b. Nasuh el-Kadı irsâl olunup ol dahi zey-i vesîkada mastûretü’l-esâmî olan müslimîn ile Havâss-ı aliyye kazâsına tâbi‘ Cebeci karyesi kurbunda Şâhin Deresi demekle şehîr mevzi‘de Delikli Kaya nâm mahalle varıp akd-i meclis-i şer‘-i şerîf eyledikde işbu kitâb-ı sıhhat-nisâbın sâhibi olup hâlen saray-ı sultânîde hazîne kethüdâsı olan umdetü’l-havâs ve’l-mukarrebîn Hüseyin Ağa b. Fahreddin taraf-ı pür-şereflerinden zikri câ’î ikrârı tasdîke vekîlleri olup bimâ hüve nehcü’s-sübût şer‘an vekâleti sâbite olan hâlen hâssa Nakkaşbaşı iftihârü’l-emâcid ve’l-ekârim Mehmed Ağa b. Ahmed meclis-i ma‘kūd-ı mezkûrda mahrûse-i İstanbul’da vâki‘ merhûm Kapı Ağası Yakub Ağa Vakfı’na bi’l-fi‘il mütevellî olan fahrü’l-akrân Ali Ağa b. Abdülmennân mahzarında takrîr-i kelâm ve ta‘bîr ani’l-merâm edip işbu baca müvekkilim müşârun-ileyh Hüseyin Ağa hazretlerinin bundan akdem mevzi‘-i mezbûrda kendi mâlıyla hafr ettirdiği suyun bacalarından olup lâkin vakf-ı mezbûr suyunun bacası dahi ol mevzi‘e karîb olmağla mütevellî-i mezbûr vakf-ı [41a(1)] mezbûr suyunun bacalarından olmak zu‘muyla mukaddemâ işbu bacaya vaz‘-ı yed murâd etmişidi, el-hâletü hâzihî işbu baca vakf-ı mezbûr suyunun bacası olmadığını mütevellî-i mezbûr müşâhede etmekle müvekkilim mezbûrun mülk suyu bacası olduğu zâhir ve mütehakkık olmuşdur, mütevellî-i mezbûr Ali Ağa’dan vâki‘ hâl suâl olunup ikrârı tahrîr olunmak matlûbumdur dedikde gıbbe’s-suâl mütevellî-i mezbûr Ali Ağa cevâbında fi’l-hakīka hâl-i kaziyye bâlâda bast ve tahrîr olunduğu üzre olmağla işbu baca vakf-ı mezbûrun olmak zu‘muyla mukaddemâ müvekkil-i müşârun-ileyhe mu‘âraza etmişidim, lâkin vakf-ı mezbûrun alâkası olmayıp müvekkil-i müşârun-ileyh Hüseyin Ağa’nın mukaddemâ hafr ettirdiği suyun bacalarından olduğunu müşâhede edip vakf-ı mezbûrun vechen mine’l-vücûh alâkası olmayıp müvekkil-i müşârun-ileyhin mülkü olduğu müte‘ayyin olmuşdur deyû tav‘an ikrâr ve i‘tirâf etmeğin mütevellî-i mezbûrun minvâl-i muharrer üzre cârî ve sâdır olan ikrârını vekîl-i mezbûr Mehmed Ağa vicâhen tasdîk ve tahkīk eylediğini Mevlânâ-yı mezbûr mahallinde tahrîr ba‘dehû gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’t-tâsi‘ ve’l-ışrîn min Zilka‘deti’ş-şerîfe li sene hamsin ve sittîn ve elf.<br><br><br>Şuhûdü’l-hâl: Aynü’l-a‘yân Ali Ağa b. Yunus, umdetü erbâbü’t-tahrîr Mehmed Efendi muhâsebe-i evvel, fahrü’l-eşbâh Ali Bey el-Bevvâb-ı sultânî, Mehmed Bey b. Mustafa kethüdâ-i râh-ı âbî, el-Hâc İbrahim b. Sefer râh-ı âbî, Üstâd Veli b. Ramazan, Mehmed Beşe b. Abdülkerim?, Mehmed b. Abdülkerim, Osman Bey b. Aydın ve gayr</p>          <br><a title="Önceki sayfa" style="text-decoration:none" href="./ayrmetin.php?idno=14542"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14544"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b192"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o337"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>