﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 119<br>Hüküm no: 52<br>Orijinal metin no: [18b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çinili Valide Sultan Vakfı’na ait Valide Hanı ile ilgili işlemlerin eskiden olduğu gibi mütevellî marifetiyle vakıf defterine kaydedilerek yapılması</b><br><br>Vâlide Hanı derûnunda mevcûd oda ve mahâzin gediklerine dâir fermân-ı âlî.<br><br>A‘lemü’l-ulemâi’l-mütebahhirîn, efdalü’l-fudalâi’l-müteverri‘în, yenbû‘u’l-fazli ve’l-yakīn, keşşâfü’l-müşkilâti’d-dîniye, hallâlü’l-[mufaddalâti]’l-yakīniye, miftâhu künûzi’l-hakāyık, mısbâhu rumûzi’d-dakāyık, el-muhtassu bi-mezîd-i inâyeti’l-fâyık Rumeli Kādıaskeri olan Mevlânâ ( ) -edâmallâhü te‘âlâ fezâilehû- ve akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîdi’l-inâyeti’l-Meliki’l-mu‘în Mevlânâ İstanbul Kādısı -zîdet fezâilühû- ve iftihârü’l-ümerâi ve’l-ekâbir, müstecmi‘u cemî‘i’l-ma‘âlî ve’l-mefâhir, el-muhtassu bi-mezîd-i inâyeti’l-Meliki’l-kādir Dergâh-ı mu‘allâm Yeniçerileri Ağası olan ( ) -dâme ulüvvuhû- ve kıdvetü’l-ulemâi’l-muhakkıkīn, umdetü’l-fudalâi<<ve’l-yakīn>>’l-müdakkıkīn Haremeyn-i şerîfeyn Müfettişi Mevlânâ ( ) -zîde ilmühû- ve kıdvetü’l-emâcid ve’l-a‘yân Mütevellî-i Vakf -zîde mecduhû- tevkī‘-i refî‘-i hümâyûn vâsıl olucak ma‘lûm ola ki<br><br>İftihâru’l-havâs <<ve’l-yakīn>> ve’l-mukarrebîn, mu‘temedü’l-mülûk ve’s-selâtîn, muhtârü’l-izzi ve’t-temkîn bi’l-fi‘il Dârü’s-sa‘âdeti’ş-şerîfe’m Ağası olup Haremeyn-i şerîfeyn Evkāfı nâzırı olan Bilal Ağa -dâme ulüvvuhû- Dîvân-ı Hümâyûn’uma arz gönderip; taht-ı nezâretinde olan evkāfdan Üsküdar’da vâki‘ merhûm ve mağfûrun-lehâ Çinili Vâlide Sultân -tâbet serâhâ- Evkāfı müsakkafâtından İstanbul’da Sûk-ı Dırâz kurbünde kâin Vâlide Hanı demekle şehîr Hân-ı mezkûr derûnund[a] sâkinûn müste’cirlerinin mübârek Rikâb-ı müstetâbıma takdîm eyledikleri arzuhâllerinde Hân-ı mezkûr derûnunda sâkin oldukları odaların beyne’l-esnâf i‘tibâr olunan gediklerine ve odahâ-i mezkûrlarının bâ-temessük-i mütevellî-i Vakf bi’l-icâreteyn mutasarrıfları taraflarına hancı defteriyle yedlerinde olan gediklerini zabt dâ‘iyesiyle müdâhale birle gadr-i küllî olduğundan bahisle yedlerinde olan emr-i âlî-şân mûcebince vâki‘ olan müdâhalelerinin men‘ u def‘i bâbında istid‘â-yı inâyet eyledikleri ecilden Hazîne-i âmirem defterlerine mürâca‘at olundukda; Hân-ı mezkûrun derûnunda vâki‘ odalarda sâkin olanlardan bilâ-veled fevt olanların Hân-ı mezkûrda ve sâir mahâlde olan terekesinden kırk bin akçe taraf-ı Vakf’dan zabt ve resmini ba‘de’l-ihrâc îrâd kaydolunduğundan mâ‘adâ Hân-ı mezkûr odalarında gedik ashâbı gediğini âhara ferâğ ve mahlûl olanı dahi cânib-i Vakf’dan âhara îcâr murâd olundukda mütevellî ve kâtibi ve hancı ve odabaşı ma‘rifetleriyle rü’yet olunmak bâ-emr-i âlî-şân şurûtundan iken Hân-ı merkūmun hancısı hilâf-ı emr-i âlî-şân, sekenesinden ba‘zı kimesneler ile ittihâd ve kavl-i hodlarıyla bir defter ittihâz ve biri bilâ-veled fevt olup bâ-emr-i âlî-şân îcâr murâd olundukda veyâhûd gedik ashâbından istedikleri kimesneye, defterde gediği yokdur, deyü müdâhale ile gedik ashâbına gadr ve Vakf-ı mezkûr îrâdının kesr u noksanına bâdî olmalarıyla fîmâ-ba‘d gedik mutasarrıfları gediklerini âhara ferâğ ve kasr-ı yed veyâhûd âhara îcâr olundukda sâir evkāfda cârî olduğu misillü mütevellî ve kâtib-i vakf ve hancı ve odabaşı ma‘rifetleriyle bi’l-ittifâk ma‘an rü’yet ve isim ve şöhretleriyle defter-i Vakf’a kaydolunup hancı-ı merkūmun ve sâirlerinin müstakillen defter ittihâzile müdâhaleleri men‘ u def‘ olunmak bâbında emr-i âlî-şân ibrâz edip husûs-ı mezkûr bâ-emr-i âlî-şân Vakf’a hâsıl kaydolunmak Vakf-ı şerîfe enfa‘ olmağla nef‘an li’l-Vakf Hân-ı mezkûr sekenesi mutasarrıf oldukları gediklerini âhara ferâğları kâtib ve rûznâmçe-i Vakf ve hancı ve odabaşı ma‘rifetleriyle mütevellî-i Vakf muvâcehesinde takrîr ve tahrîr ve mahlûl vâki‘ oldukda ol dahi yine mütevellî ve hademesi ma‘rifetiyle îcâr ve defter-i Vakf’a kaydolunup hancı-ı merkūmun ve sâirlerinin îcâd eyledikleri defterlerine amel ve i‘tibâr olunmayıp müstakillen defter îcâdile müdâhaleleri men‘ u def‘ olunmak ve hancı-ı merkūm tarafından ve sâir taraflarından min-ba‘d hilâf-ı emr-i âlî-şân hareket olunmayıp taraf-ı Vakf-ı müşârün-ileyhden rü’yet ve defter-i Vakf’a kaydettirilmek üzere Haremeyn-i şerîfeyn Muhâsebesi’nden müte‘addid evâmir-i aliyyem verildiği ve Hân-ı mezkûr odaları ve mahâzininde sâkin olanların gediklerine mülkiyet üzere tasarruf ve bâ-hüccet-i şer‘iye bey‘ u şirâlarında hancı [19a] defterine kayd ve biri fevt oldukda Hân-ı mezkûrda gedik ve eşyâ-i sâiresi Kassâm-ı Askerî ma‘rifetiyle tahrîr ve ba‘de edâi’d-düyûn veresesine taksîm olunmak üzere bin iki yüz sekiz senesinde bir takrîb Dîvân-ı Hümâyûn’umdan emr-i şerîfim verildiği ve işbu emr-i âlî-şân ile mukaddemâ ısdâr olunan müte‘addid evâmir-i aliyyemde münderic mütevellî-i Vakf’ın cânib-i Vakf’dan verdiği temessüğe amel ve i‘tibâr olunmamak üzere cânib-i Haremeyn-i şerîfeynden verilen emr-i âlî-şânım kaydları[n]ı ref‘ ü terkīn eyledikleri takdîm olunan derkenârlardan ma‘lûm-ı hümâyûnum oldukda himâyeten li’l-Vakf ve sıyâneten li’l-Haremeyn Hân-ı merkūm hancısı sekenesinden ba‘zı kimesne ile yek-dil ve yek-cihet olup kavl-i hod ile bir takrîb târih-i mezkûrda Dîvân-ı Hümâyûn’um tarafından ısdâr ettirdikleri emrin kaydı ref‘ ü terkīn olunup mukaddemâ cânib-i Haremeyn’den müte‘addid ısdâr olunan emr-i şerîfimde münderic Vakf-ı müşârün-ileyhin şurût-ı kadîmesine ri‘âyeten evkāf-ı sâire misillü gedik ashâbından fevt olanların gedikleri evlâdı var ise evlâdına intikāl ve evlâdı olmayanların gedikleri bi’l-müzâyede taraf-ı Vakf’dan tâlibine îcâr ve mu‘accelesi teslîm-i Hazîne-i Haremeyn olunmak üzere ashâb-ı gedik yedlerine taraf-ı Vakf’dan müceddeden başka başka gedik temessüğü verilip hancı-ı merkūm ve sâirlerinin mütevellî-i Vakf’a mufavvaz umûra müdâhale ve te‘addî eylememek ve işbu şurût ve nizâm mâşâallâhü te‘âlâ düstûrü’l-amel tutulmak bâbında zikrolunan Hân-ı mezkûrda bilâ-vâris fevt olanların muhallefâtından kırk bin akçeye değin taraf-ı Vakf’dan ahz ü kabz olunup Hân-ı mezkûru ber-minvâl-i meşrûh serbes[ti]yet üzere taraf-ı Vakf’dan zabtolunmak, verilen emr-i âlî-şânım şurûtundan olmağla şurûtu mûcebince emr-i şerîfim ve Dîvân-ı Hümâyûn’um tarafına ve iktizâ eden mahallere ilmühaberleri verilmesi husûsu taraf-ı mülûkânemden bâ-takrîr istîzân olundukda; “Takrîr mûcebince tanzîm oluna.” deyü bâlâ-yı takrîre mübârek hatt-ı hümâyûn-ı şevket-makrûnum keşîde ve erzânî kılınmağın asl-ı hatt-ı hümâyûn kaleminde hıfz olunup şurûtu mûcebince emr-i şerîfim ve Dîvân-ı Hümâyûn tarafına ve iktizâ eden mahallere ilmühaberi verilmek ricâsına i‘lâm etmeğin i‘lâmı mûcebince Dîvân-ı Hümâyûn’um tarafına ve iktizâ eden mahallere ilmühaberleri verilmekle imdi vech-i meşrûh üzere amel <<ve hareket>> olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda vech-i meşrûh üzere Ağa-yı müşârün-ileyhin arzı mûcebince şeref-yâfte-i sudûr olan işbu emr-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı münîfi birle âmil olup hilâfına rızâ ve cevâz göstermeyesiz. Şöyle bilesiz alâmet-i şerîfe i‘timâd kılasız.<br><br>Fî 22 min-C sene 1218<br><br>Mahrûse-i Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=32048"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32050"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b119"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o699"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>