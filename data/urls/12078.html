﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 216<br>Hüküm no: 160<br>Orijinal metin no: [106-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rum milletinden Vasiliki’ye ait olup Vasil’in emaneten elinde bulundurduğu kahve dükkânı ve âletlerinin vekâleti sebebiyle Nikola’ya verilmesi</b><br><br>Kādızâde Mehmed, vekâlet: 1 kıt‘a<br><br>Vilâyet-i Rumeli’de Nasliç kazâsına tâbi‘ Kostaviçko karyesinde sâkine teba‘a-i Devlet-i aliyyenin Rum milleti nisvânından Vasiliki bt. el-müteveffâ Haci Kosti v. Tanaş’ın zevci olup tarafından ber-vech-i âtî vekâlet iddi‘â eden teba‘a-i merkūmeden işbu bâ‘isü’s-sifr Nikola v. Yorgi v. Atam zikri âtî kahve dükkânı ve gedik âlâtı hisselerine bi’l-emâne vaz‘-ı yedi mütehakkık olan kezâlik teba‘a-i merkūmeden Vasil v. Dimitri v. Atam muvâcehesinde üzerine da‘vâ ve takrîr-i kelâm edüp Hazîne-i Haremeyn-i muhteremeynden mazbût evkāfdan Ayasofya-i kebîr Câmi‘-i şerîfi Evkāfı müsakkafâtından İstanbul’da Atpazarı kurbünde Manisalı Mehmedpaşa mahallesinde Fırın sokağında vâki‘ ma‘lûmü’l-hudûd ve’l-müştemilât iki temessük mantûklarında şehriye altmış akçe icâre-i müeccelelü otuz bir numara ile murakkam bir bâb kahve dükkânının nısf hissesi ve dükkân-ı mezkûr derûnunda mevcûde Hazîne-i Haremeyn-i muhteremeyn Evkāfı müstegallâtından gedik ta‘bîr olunur âlât-ı lâzıme-i ma‘lûme yüz yirmi sehm i‘tibârıyla yevmî iki akçe icârelü altmış sehm hissesi babası müteveffâ-yı merkūm Haci Kosti intikālinden gāibe-i merkūme ile li-ebeveyn karındaşı gāib ani’l-meclis Yorgi’nin münâsafeten iştirâken ve şâyi‘an taht-ı tasarruflarında olup merkūm Vasil dükkân ve âlât-ı gedik-i mezkûrlardan gāibe-i merkūmenin rub‘ hisse-i şâyi‘asına gāibe-i merkūmenin teslîmiyle bi’l-emâne vâzı‘ü’l-yed olup ancak gāibe-i merkūme ber-vech-i muharrer intikālen mutasarrıfe olduğu rub‘ hisse-i şâyi‘aları merkūmun yedinden nez‘ birle ahz ü kabza ve ba‘de’l-kabz bedel-i misilleri ve mütevellîleri re’yleriyle âhara ferâğa ve bedelleri ahz ü kabza ve makbûzumu kendüye irsâl ve îsâle ve husûs-ı mezkûr mütevakkıf olduğu umûrun küllîsine yedimde olup sene-i sâbıkā Şevvâli’l-mükerreminin beşinci günü târihiyle müverraha kazâ-i mezkûr nâibi Süleyman Hilmi Efendi’nin imzâ ve mutâbık hâtemini hâviye bir kıt‘a vekâlet hücceti ve hüccet-i mezkûre zahrında muharrer kazâ-i mezkûr bidâyet mahkemesinin memhûr mazbatası mûceblerince karye-i mezkûrede vâki‘ Vasil v. Yorgi’nin menzilinde nâib-i mûmâ-ileyh tarafından irsâl olunan Kâtib Hüseyin Hüsnü Efendi’nin akd eylediği m[eclis-i] şer‘de tarafından beni gıyâbımda kabûlüme mevkūfe vekâlet-i âmme-i mutlaka-i sahîha-i şer‘iye ile vekîl nasb ü ta‘yîn edüp haber-i vekâlet bana vâsıl oldukda ben dahi vekâlet-i mezkûreyi kabûl etmemle suâl olunup hisse-i mezkûrelerden keff-i yed ve vech-i lâyıkıyla bana teslîme merkūm Vasil’e tenbîh olunmak bi’l-vekâle matlûbumdur dedikde gıbbe’s-suâl merkūm Vasil cevâbında hisse-i mezkûreleri gāibe-i merkūmenin ber-vech-i muharrer tasarrufunda olup kendisi dahi teslîmle bi’l-emâne vâzı‘ü’l-yed olduğunu ikrâr mâ‘adâ müdde‘î-i merkūmun vekâlet müdde‘âsını inkâr etmekle zikr olunan hüccet ve mazbata mütâla‘a olundukda hüccet-i mezkûrenin mührü mutâbık ve me‘âli vekâlet-i mezkûreyi beyândan ibâret idiği cânib-i fetvâhânede ketb ü temhîr olunduğu ve mazmûnu müdde‘î-i merkūmun takrîr-i meşrûhuna [107] muvâfık bulunduğu ve mazbata-i mezkûre dahi hüccet-i mezkûreyi musaddık ve müeyyid olarak tezvîr ve tasnî‘den sâlim idiği münfehim ve Mecelle-i Ahkâm-ı Adliyye’nin bin sekiz yüz yirmi birinci mâddesi mûcebince bu makūle tezvîr ve tasnî‘den sâlim olan senedât-ı şer‘iyenin mazmûnuyla bilâ-beyyine amel ve hükm câiz olmağla mûcebince müdde‘î-i merkūmun vekâletine ba‘de’l-hükm rub‘ hisse vekâlet ve âlât-ı gedik-i mezkûrlardan keff-i yed ve vech-i lâyıkıyla müdde‘î-i vekîl-i merkūm Nikola’ya teslîme merkūm Vasil’e tenbîh olunmağın mâ-vaka‘a bi’t-taleb ketb olundu.<br><br>Fî 7 Cemâziyelevvel sene [1]301<br><br>Şühûdü’l-hâl: Mehmed Ağa b. Mustafa, Ömer Ağa b. Abdulkadir ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12077"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12079"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b216"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o317"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>