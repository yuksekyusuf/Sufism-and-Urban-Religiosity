﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 144<br>Hüküm no: 126<br>Orijinal metin no: [27b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Nikola v. Andriye’nin bağ ve tarlalarını Anastaş Manastırı Vakfı’na satması</b><br><br>Vilâyet-i Rumeli’nde Mora sancağında Kalavrita kazâsına tâbi‘ Çörente nâm karye sâkinlerinden Nikola v. Andriye nâm zimmî meclis-i şer‘-i şerîfde işbu râfi‘ü’s-sifr Papa Simo v. Nikefori nâm râhib muvâcehesinde tav‘an ikrâr ve takrîr-i kelâm edip mârrü’z-zikr Kalavrita kazâsında Anastaş Manastırı evkāfı’na merkūm Papa Simo mütevellî olmağla li sene semânîn ve hamsîn ve elf Cemâziyelevveli’nin on dokuzuncu günü yine karye-i mezbûre sınırı dâhilinde vâki‘ mevâzi‘-i adîdede inde’l-ahâlî ve’l-cîrân ma‘lûmetü’l-hudûd ve’l-mikdâr on kıt‘a tarlalarımın hakk-ı tasarruflarını ma‘rifet-i sâhib-i arz ile mütevellî-i vakf-ı mezbûr Papa Simon’a tâmmü’l-vezn kırk kıt‘a riyâlî guruşa tefvîz bi’l-ferâğ eylediğimde ol dahi vech-i muharrer üzre vakf-ı mezbûr malıyla tefevvüz ve kabûl edip bedel-i ferâğ olan mezbûrü’n-na‘t kırk guruş mâl-ı vakf-ı mezbûrdan olmak üzre tamamen mütevellî-i mezbûr yedinden alıp kabz edip târih-i mezbûrda Havâss-ı Aliyye kazâsı mahkemesinde nâibü’ş-şer‘ olan Nuh Efendi huzûrunda hüccet-i şer‘iyye olunup ve yine karye-i mezbûre kurbunda Kornefetya nâm mevzi‘de bir tarafdan müşterî-i mezbûr bağı ve bir tarafdan Çörenteoğlu Nikola bağı ve bir tarafdan Yorgi tarlası ve bir tarafdan İspilyot tarlası ile mahdûd tahmînen yirmi beş çap[a]lık bir kıt‘a mülk bağımı cemî‘-i tevâbi‘ ve levâhıkı ile merkūm Papa Simo’ya li sene isneteyn ve hamsîn ve elf şehri Rebî‘ulevvel’inin yirmi yedinci günü on sekiz kıt‘a riyâlî guruşa bâtten bey‘ edip ol dahi vech-i muharrer üzre iştirâ ve kabûl eylediğinden sonra semeni olan mezbûrü’n-na‘t on sekiz kıt‘a riyâlî guruşu tamamen merkūm Papa Simo yedinden alıp kabz edip târih-i mezbûrda medîne-i Ebâ Eyyûb-i Ensârî’de hâlâ mütevellî olan Hasan Efendi b. el-Hâc İshak huzûrunda hüccet olundukdan sonra zikr olunan bağ ve tarlaları gāib ani’l-meclis Ali Ağa nâm kimesneye semen-i ma‘lûm ve bedel-i ma‘lûm mukābelesinde fazlen bey‘ ve tefvîz ve kabz-ı semen ve bedel eylemişdim lâkin mezbûr Papa Simo husûs-ı mezbûrda mezbûr Ali Ağa’dan taleb ve da‘vâ ve kendiden mukaddem bey‘ ve tefvîzi muvâcehesinde işâret ve yedine hüccet-i şer‘iyye almağın hâlâ zikr olunan bağ ve tarlalarım merkūm Papa Simo’nun mülkü ve dâhil-i taht-ı tasarrufu olmuşdur. Benim alâkam yokdur. Mezbûrun yedinde olan hüccet-i şer‘iyyeler benim ikrârım ile muvâcehemde olmuşdur deyû tav‘an ikrâr ve i‘tirâf etmeğin gıbbe’t-tasdîki’l-mu‘teber mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ ve’l-ışrîn min Şa‘bâni’l-mu‘azzam li sene isneteyn ve seb‘în ve elf.<br><br><br>Şuhûdü’l-hâl: Mehmed Beşe Çukadâr, Dilâver b. Abdullah, Hüseyin b. Hasan, Receb Bey b. Numan, Mehmed b. Mahmud ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14821"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14823"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b144"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>