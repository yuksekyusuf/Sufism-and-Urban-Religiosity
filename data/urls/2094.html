﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 724<br>Hüküm no: 936<br>Orijinal metin no: [111b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Bostancılar kethüdası el-Hâc Ahmed Ağa b. Hüdâverdi’nin vârissiz ölen bostancı el-Hâc Mahmud’a borcu olan el-Hâc Hüseyin Bey’e açtığı davada davalıya mühlet verildiği</b><br><br>Hadîka-i hâssa bostancılarının kethüdâları olup tavâif-i mezbûreden bilâ-vâris fevt olanların beytülmâllerini ve terekelerini ahz u kabza memûr olan umdetü’l-emâcid ve’l-ekârim câmi‘ü’l-mehâmid ve’l-mekârim el-Hâc Ahmed Ağa b. Hüdâverdi tarafından husûs-ı âti’l-beyâna vekîl olup es-Seyyid Süleyman Çelebi b. Ali ve Mehmed Bey b. Hüseyin nâm kimesneler şehâdetleri ile şer‘an vekâleti sâbite olan el-Hâc Hasan Bey b. Hüseyin nâm kimesne meclis-i şer‘-i hatîr-i lâzımü’t-tevkīrde el-Hâc Hüseyin Bey b. el-Hâc İbrahim nâm kimesne mahzarında bi’l-vekâle üzerine da‘vâ ve takrîr-i kelâm edip bundan akdem Hadîka-i hâssa’da bostancı iken bilâ-vâris vefât eden el-Hâc Mahmud b. ( ) nâm kimesnenin merkūm el-Hâc Hüseyin Bey zimmetinde cihet-i karz-ı şer‘îden kırk üç bin akçe hakkı olup meblağ-ı mezbûrun yirmi üç bin dört yüz akçesini hayâtında merkūm el-Hâc Hüseyin Bey yedinden ahz u kabz edip bâkī on dokuz bin altı yüz akçesi zimmetinde kalmağla hâlâ meblağ-ı bâkī-i mezbûru vekâletim hasebiyle merkūm el-Hâc Hüseyin Bey’den taleb ederim suâl olunsun dedikde gıbbe’s-suâl merkūm el-Hâc Hüseyin Bey cevâbında müteveffâ-yı mezbûra cihet-i mezbûreden deynim olan kırk üç bin akçeden müdde‘î-i mezbûrun edâsını i‘tirâf ettiği yirmi üç bin dört yüz akçeyi ve bâkī on dokuz bin altı yüz akçeyi tamâmen müteveffâ-yı mezbûra hayâtında edâ ve teslîm edip ol dahi ahz ve istîfâ etmişidi deyû def‘le mukābele edicek gıbbe’l-istintâk ve’l-inkâr merkūm el-Hâc Hüseyin Bey’den def‘-i mezbûrunu mübeyyine beyyine taleb olundukda udûl-i ricâl-i müslimînden olup hadîka-i mezbûre bostancılarından Şahin b. Abdullah ve Siyavuş b. Abdullah nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ merkūm el-Hâc Hüseyin Bey müteveffâ-yı mezbûra hayâtında cihet-i karz-ı şer‘îden deyni olan kırk üç bin akçenin yirmi üç bin dört yüz akçesini bir def‘a ve on üç bin akçesini dahi bir def‘a edâ ve teslîm edip müteveffâ-yı mezbûr dahi merkūm Hacı Hüseyin yedinden ahz [ve] istîfâ etmişdir biz bu husûsa bu vech üzre şâhidleriz şehâdet dahi ederiz [deyû] her biri edâ-i şehâdet-i şer‘iyye ettiklerinde ba‘de’t-ta‘dîl ve’t-tezkiyye şehâdetleri makbûle oldukdan sonra merkūm Hacı Hüseyin’den mâ‘adâ altı bin altı yüz akçeyi dahi edâsına beyyine taleb olundukda ityân-ı beyyine için istimhâl etmeğin mehl-i şer‘î ile imhâl olunup mâ vaka‘a bi’t-taleb ketb olundu. Fi’l-vevmi’t-tâsi‘ aşer min şehri Ramazâni’l-mübârek li sene seb‘a ve seb‘în ve elf.<br><br><br>Şuhûdü’l-hâl: Mehmed Çelebi b. Abdullah, Baba Resul b. Rıdvan, Veli b. Mahmud, Mehmed b. Ramazan, Hüseyin Çelebi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=2093"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2095"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b724"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0918"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>