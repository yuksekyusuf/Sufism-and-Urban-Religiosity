﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 238<br>Hüküm no: 191<br>Orijinal metin no: [77-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Darendeli Karabet’in Ahmed Efendi’ye olan borcunu ödemesi için yapılan tenbih</b><br><br>11500 [guru]ş hükm<br><br>Ma‘rûz<br><br>Tüccârdan arzuhâl sâhibi Darendeli Karabet v. Avanis zimmî şifâhen sâdır olan fermân-ı âlîlerine imtisâlen Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i hatîrde Vilâyet-i Anadolu’da Viranşehir sancağında medîne-i Taraklıborlu nâm-ı diğer Zağferanborlu (Safranbolu) ahâlisinden derûn-ı arzuhâlde ismi mezkûr Ahmed Efendi b. Mehmed muvâcehesinde mezbûr Ahmed Efendi sene-i sâbıkā yani bin iki yüz elli yedi senesi Cumâdelûlâsı’nın yirmi dördüncü <<günü>> Salı günü ol târihde Sadr-ı Rum-ı behçet-rüsûm Meşreb Efendizâde devletlü atûfetlü Abdurrahman Efendi hazretlerinin huzûr-ı cenâb-ı Fetvâ-penâhî’de akd eyledikleri meclis-i şer‘-i münîrde benim muvâcehemde hâcegân-ı Dîvân-ı Hümâyûn’dan Torun Beyzâde Ahmed Bey livâ-i mezkûr mütesellimi ve mîr-i mûmâ-ileyhin ben kâtibi ve sen dahi kâtibi [sarrâfı] iken bin iki yüz elli dört senesi şehr-i Rebî‘ülâhirinin on beşinci günü medîne-i mezkûrede vâki‘ konağımda mâlımdan on bir bin dokuz yüz guruş sana mahzar-ı şühûdda ikrâz ve teslîm edip sen dahi yedimden iktirâz ve kabz ve umûruna sarfla istihlâk etmenle meblağ-ı mezkûr zimmetinde alacak hakkım olup ve bana bir kıt‘a deyn tahvîli dahi vermiş isen de tahvîl-i mezkûr yedimden zâyi‘ oldukdan sonra dört yüz guruşunu bana edâ etmenle bâkīsi olan on bir bin beş yüz guruşu hâlâ taleb ederim deyü da‘vâ ettikde ben dahi cevâbımda târih-i merkūmda mütesellim-i mûmâ-ileyhin müdde‘î-i mezbûr kâtibi ve ben dahi sarrâfı olduğumu tasdîk ve müdde‘î-i mezbûrun ber-vech-i muharrer müdde‘âsını inkâr etmemle müdde‘î-i mezbûr Ahmed Efendi ber-minvâl-i muharrer müdde‘âsını her biri mahallerinden lede’t-tezkiye adl ve makbûlü’ş-şehâde idikleri ihbâr olunan ol târihde medîne-i mezkûrede bulunup hâlâ İstanbul’da Ayasofya-i Kebîr Medresesi’nde sâkin talebe-i ulûmdan Kengirili (Çankırılı) es-Seyyid Molla Mehmed b. Hüseyin ve medîne-i mezkûre ahâlisinden İstanbul’da Mercan Hanı’nda müsâfiren sâkin mûytâb diğer es-Seyyid Mehmed b. Halil nâm kimesneler şehâdetleriyle huzûr-ı hazret-i müşârün-ileyhde muvâcehemde vech-i vecîh-i şer‘î üzere isbât edip mûcebince meblağ-ı bâkī-i mezkûr on bir bin beş yüz guruşu müdde‘î-i mezbûr Ahmed Efendi’ye edâ ve teslîme kıbel-i şer‘den bana tenbîh birle müdde‘î-i mezbûr yedine bir kıt‘a i‘lâm-ı şer‘î i‘tâ olunmuş ise de lâkin ben târih-i merkūmda müdde‘î-i mezbûr Ahmed Efendi’den bir akçe ve bir habbe karz almayıp ve mezbûrân es-Seyyid Molla Mehmed ve diğer es-Seyyid Mehmed yalan şâhidleri olup müdde‘î-i mezbûr husûs-ı mezkûra yalan yere şehâdet etmek için bin guruşa mezbûrân es-Seyyid Molla Mehmed ve diğer es-Seyyid Mehmed’i istîcâr ve ba‘de’ş-şehâde ve’l-hükm sene-i sâbıkā-i mezkûre şehr-i Ramazani’l-mübârekinin on altıncı günü İstanbul’da Süleymaniye Câmi‘-i şerîfi civârında Düğmeciler sûkunda vâki‘ berber dükkânında müdde‘î-i mezbûrdan meblağ-ı mezkûr bin guruşu mutâlebe ettiklerinde ol dahi mâlından şâhidân-ı mezbûrâna ancak iki yüz guruş verip ziyâde bir akçe vermediğinden mezbûrân es-Seyyid Molla Mehmed ve diğer es-Seyyid Mehmed ber-vech-i muharrer üzere eyledikleri şehâdetlerine nâdimler olup husûs-ı mezkûra yalan yere şehâdet ettiklerini mezbûrân es-Seyyid Molla Mehmed ve diğer es-Seyyid Mehmed dükkân-ı mezkûrda ikrâr edip ve bu vechile ikrârlarını tevâtüren isbât ederim <<deyü>> öyle olucak meblağ-ı mahkûmün-bih-i mezkûr on bir bin beş yüz guruş mütâlebesinden mezbûr Ahmed Efendi men‘ olunmak murâdımdır deyü takrîr-i meşrûhu üzere tasaddî eylediği da‘vâsı meşrû‘a ve iltifâta şâyân olmamağla mûcebiyle müdde‘î-i merkūm Karabet zimmî da‘vâ-yı mezkûresiyle mezbûr Ahmed Efendi’ye bî-vech-i şer‘î mu‘ârazadan men‘ olunup ve meblağ-ı mahkûmün-bih-i merkūm on bir bin beş yüz guruş dahi şer‘an zimmî-i mersûmdan tahsîl ve müdde‘î-i mezbûr Ahmed Efendi’ye teslîm ettirilmek iktizâ eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 12 M sene [1]258</p>          <br><a title="Önceki sayfa" style="text-decoration:none" href="./ayrmetin.php?idno=34843"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34845"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b238"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o612"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>