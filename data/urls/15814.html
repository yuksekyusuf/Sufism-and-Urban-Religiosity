﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 370<br>Hüküm no: 432<br>Orijinal metin no: [64b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hasan b. Yusuf’un tarla ve evini Vezir Mustafa Paşa’ya satması</b><br><br>Havâss-ı Aliyye kazâsı müzâfâtından Terkos nâhiyesine tâbi‘ Türkeşe nâm karyede sâkin Boşnak Hasan b. Yusuf nâm kimesne meclis-i şer‘-i şerîf-i enverde işbu kitâb-ı sedâd-intisâbın hâfızı düstûr-ı mükerrem müşîr-i müfahham nâzım-ı nizâmü’l-âlem muslih-i mesâlih-i benî âdem vezîr-i sânî müsâhib-i şehriyârî devletlü ve sa‘âdetlü Mustafa Paşa -yesserallâhu mâ yürîdü ve mâ yeşâ’- hazretlerinin kethüdâları iftihârü’l-emâcid ve’l-ekârim câmi‘ü’l-mehâmid ve’l-mekârim izzetlü Hasan Ağa b. Mehmed Efendi tarafından ikrâr-ı âti’z-zikri tasdîke vekîl olup ber nehc-i şer‘î ve tarîk-i mer‘î üzre vekâleti sâbite olan Ali Bey b. Veli mahzarında bi’t-tav‘i’s-sâf ikrâr ve takrîr-i kelâm [65a] edip akd-i âti’z-zikrin sudûruna değin silk-i mülk-i sahîhimde münselik olup karye-i mezbûrede vâki‘ bir tarafı Hacı mülkü ve üç tarafı Hasan Ağa’nın çayır ve tarlaları ve tarîk-i âm ile mahdûd iki bâb fevkānî oda ve bir sofa ve bir matbah ve kiler ve iki bâb tahtânî oda ve bir büyük ahır ve bir samanlık ve bir çatma oda ve bir tahtânî oda ve bir anbarı müştemil mülk menzilimi bi cümleti’t-tevâbi‘ ve’l-levâhık müşârün-ileyh Mustafa Paşa hazretlerine otuz iki bin fıddî râyic fi’l-vakt akçeye tarafeynden îcâb ve kabûlü hâviye bey‘-i bâtt-ı sahîh-i şer‘î ile bey‘ ve teslîm edip müvekkil-i mûmâ-ileyh Hasan Ağa dahi müşârün-ileyh paşa hazretleri için iştirâ ve tesellüm ve kabûl eyledikden sonra yine karye-i mezbûre sınırı dâhilinde vâki‘ bir tarafı Hacı tarla[sı] ve iki tarafı müşârün-ileyh paşa hazretleri tarlası ve bir tarafı tarîk-i âm ile mahdûd bir kıt‘a tarla ile yine karye-i mezbûre sınırı dâhilinde vâki‘ iki tarafdan Hasan Ağa tarlası ve bir tarafdan Bâdısabâ oğlu Mehmed tarlası ve bir tarafdan Kara Hasan tarlası ile mahdûd ve bir kıt‘a tarlanın hakk-ı tasarruflarını ma‘rifet-i sâhib-i arz ile müşârün-ileyh paşa hazretlerine üç bin akçe bedel mukābelesinde tefvîz ve ferâğ edip müvekkil-i mûmâ-ileyh Hasan Ağa dahi müşârün-ileyh paşa hazretleri için ber vech-i muharrer tefevvuz ve kabûl eyledikden sonra semen-i mezbûr ile bedel-i mezkûr ki cem‘an otuz beş bin akçeyi müşârün-ileyh paşa hazretlerinin mallarından olmak üzre müvekkil-i mûmâ-ileyh Hasan Ağa hazretleri yedlerinden bi’t-tamâm ve’l-kemâl ahz ve kabz eyledim ba‘de’l-yevm menzil-i mahdûd-ı mezkûrda vechen mine’l-vücûh alâka ve medhalim kalmadı müşârün-ileyh paşa hazretleri keyfe mâ yeşâ’ ve yahtâr mutasarrıf olup tarlalar dahi dâhil-i taht-ı tasarrufları olmuşdur emsâli gibi tasarruf eylesinler dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’l-hâmis aşer min Cemâziyelevvel li sene [10]91.<br><br><br>Şuhûdü’l-hâl: Bâzirgân Ahmed Ağa, Kapudan Ömer Ağa, İbrahim b. Ahmed sâkin-i Türkeşe, el-Hâc Mustafa b. Ahmed sâkin-i Türkeşe, Murtaza Ağa b. ( ) Kethüdâ bi çiftlik.</p>          <br><a title="Önceki sayfa" style="text-decoration:none" href="./ayrmetin.php?idno=15813"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15815"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b370"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o669"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>