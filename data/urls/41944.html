﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 410<br>Hüküm no: 414<br>Orijinal metin no: [98b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yusuf b. Abdullah’ın İbrahim Çelebi’yi vasi tayin etmesi</b><br><br>Mahmiye-i İstanbul’da Timurtaş mahâllesi sâkinlerinden el-Hâc Yusuf b. Abdullah nâm kimesne mahmiye-i mezbûrede meclis-i şer‘de işbu râfi‘ü’l-vesîka İbrahim Çelebi b. el-Hâc Ali ve el-Hâc Ahmed b. Hasan nâm kimesneler mahzarlarında ikrâr ve takrîr-i kelâm edip hâlâ ben marîz ve alîl olmağla bi-emrillâhi te‘âlâ fevt olduğumda mezbûr İbrahim Çelebi cemî‘ malımı ahz u kabz eylediğinden sonra sülüs malımdan yüz guruş ile techîz ve tekfîn ve sâir masârıf-ı defnim görülüp ve elli guruş dahi ıskāt-ı salâtım için harc u sarf eyleyip ve elli guruş dahi câriye-i mu‘takam Şahbaz bt. Abdullah’a ve on beş guruş dahi mahâlle-i mezbûrede sâkin Ahmed Efendi b. Osman [nâm] kimesneye verile ve yüz guruş dahi mezbûr el-Hâc Ahmed’e verilip sülüs-i mezkûrun masârıf-ı mezbûreden fazlası vücûh-ı birre harc u sarf oluna ve mâ‘adâ [99a] terekemden zevce-i menkûham Fâtıma bt. el-Hâc Mehmed’e zimmetimde mütekarrir ve ma‘kūdün-aleyh deynim olan yüz elli guruş ve âhar zevcem Hadîce bt. Abdullah’a dahi kezalik zimmetimde mütekarrir ve ma‘kūdün-aleyh olan yirmi beş guruş ve hisse-i şer‘iyyeleri zevcelerim mezbûretâna verildikden sonra ve benim zevcelerim mezbûretândan gayrı kat‘â vârisim olmamağla mâ‘adâ terekemi bi’l-cümle mezbûr İbrahim Çelebi mûsâ-leh olmak üzere ahz u kabz eyleye deyü vasiyet ve vesâyâ-yı mezkûremi tenfîze mezbûr İbrahim Çelebi’yi vasiyy-i muhtâr nasb u ihtiyâr edip ve mezbûr el-Hâc Ahmed dahi husûs-ı mezbûra nâzır nasb u ta‘yîn eyledim dedikde mezbûr İbrahim Çelebi vesâyet-i mezbûremi ve merkūm el-Hâc Ahmed dahi nezâret-i mezkûremi kabûl ve hizmet-i lâzımelerini her biri mahâllinde edâya ta‘ahhüd ve iltizâm etmeğin mâ-vaka‘a bi’t-taleb ketb olundu.<br><br>Fi’l-yevmi’s-sâlis aşer min-Cemâziyelâhire li-sene sitte aşere ve mi’e ve elf.<br><br>Şuhûdü’l-hâl: İbrahim Çelebi b. el-Hâc Ahmed, Osman Çelebi b. el-Hâc Ali, el-Hâc Mehmed b. Ahmed, Şeyh Abdülcevad Efendi, el-Hâc Ahmed b. el-Hâc İbrahim, Ahmed Efendi b. Musa, el-Hâc İbrahim gazzâz.</p>          <br><a title="Önceki sayfa" style="text-decoration:none" href="./ayrmetin.php?idno=41943"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41945"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b410"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o594"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>