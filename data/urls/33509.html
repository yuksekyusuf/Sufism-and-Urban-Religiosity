﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 131<br>Hüküm no: 82<br>Orijinal metin no: [17a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yorgancılar Çarşısı’ndaki Evliyahanı’nın yıkılmak üzere olan yerlerinin keşf ve tamiri</b><br><br>Evliyâhânı’nın inhidâma mâil olan mahallerinin ta‘mîri için keşf i‘lâmı<br><br>Ma‘rûz<br><br>Âsitâne-i aliyyede vâki‘ yorgancı esnâfının Bâb-ı Âlî’ye takdîm eyledikleri işbu bir kıt‘a arzuhâlleri bâlâsına sâdır olan fermân-ı âlîlerine imtisâlen savb-ı şer‘-i enverden irsâl olunan bâş kâtib mevlânâ İbrahim Ârif Efendi ve Haremeyn-i şerîfeyn müfettişi olup İstanbul pâyesiyle tekrîm buyrulan zâde-i Emin Paşazâde fazîletlü mîr Abdülkadir Efendi taraflarından mürsel Kâtib Hüseyin Efendi hâssa mi‘mârı hulefâsından İsmail Kemâlî ve Mustafa Sâib Halîfeler ve binâ ve sukūf ahvâline muttali‘ ehl-i vukūfdan Hamamcıbaşı Usta Mikayil ve ustalarından Simon ve Nikogos ve Vartan zimmîler ile sa‘âdetlü Dârü’s-sa‘âdeti’ş-şerîfe ağası hazretlerinin nezâret-i aliyyelerinde olan evkāfdan ashâb-ı hayrâtdan merhûm Süleyman Ağa Vakfı müsakkafâtından İstanbul’da Çarşı-yı Kebîr’de Yorgancılar sûkunda kâin Evliyâhânı demekle şehîr Çakır Ağa nâm sahibü’l-hayr vakfıyla mahlût bir bâb kârgir hân derûnuna varıp cerîdede mazbûtü’l-esâmî Müslimîn huzûrlarında ba‘de akdi’l-meclis hân-ı mezkûrda vâki‘ merhûm mezbûr Süleyman Ağa Vakfı’nın bi’l-icâreteyn mutasarrıflarından olup hân-ı mezkûrun fevkānî zukāk tarafında kâin bir bâb odanın gedik mâliki yorgancı esnâfından es-Seyyid el-Hâc Ali Efendi b. es-Seyyid Feyzullah ve tahtânî nerdübân başında kâin bir bâb odanın gedik mâliki esnâf-ı merkūmeden Hüseyin Ağa b. Ali nâm kimesneler ile fevkānî zukāk tarafında kâin bir bâb odanın gedik mâliki İznikli el-Hâc Osman Beyzâde Eyüb Bey tarafından husûs-ı âtîde vekîl olduğu yine esnâf-ı merkūmeden Süleyman Efendi b. Mehmed ve yiğitbaşı Mustafa Efendi b. Mustafa nâm kimesneler şehâdetleriyle sâbit olan esnâf-ı merkūme kethudâsı es-Seyyid el-Hâc Osman Ağa b. el-Hâc İsmail nâm kimesnelerden her biri meclis-i ma‘kūd-ı mezkûrda hân-ı merkūmda vâki‘ merhûm mezbûr Süleyman Ağa Vakfı’nın bi’l-icâreteyn mutasarrıflarından Sarrâf Serkizv. Markos zimmî ile bi’l-cümle yorgancı esnâfı hazır oldukları hâlde merhûm mezbûr Süleyman Ağa Vakfı’nın mütevellîsi ağa-yı müşârün-ileyh hazretlerinin ser-kâtibleri Ali Efendi b. Abdullah tarafından mürsel vekîl-i şer‘îsi câbî-i vakf Teberdâr es-Seyyid el-Hâc Mehmed Ağa b. Ebîbekir ve merhûm ve mezbûr Çakır Ağa Vakfı’nın bi’l-meşrûta mütevellîsi Hadîce Hanım bt. İbrahim Bey tarafından mürsel vekîl-i şer‘îsi kâtib-i vakf Hâfız Mehmed Bey Efendi b. el-Hâc İbrahim nâm kimesneler mahzarlarında işbu derûnunda akd-i meclis-i şer‘-i âlî olunan hânın mârrü’z-zikr Süleyman Ağa Vakfı’ndan olan zukāk kapısı fevkinde kâin ulyâ ve vustâsında vâki‘ dört bâb oda olup ulyâda vâki‘ odaların kârgirlerinde zukāk cânibinde [17b] kârgir dîvârlarında ba‘zı sükūk mer’î ve müşâhed ve bâ-husûs bu def‘a bi-kazâillâhi te‘âlâ vukū‘ bulan harîkde Çarşı-yı Kebîr’in ekser mahallerinin kemerleri münhedim olup bakī kalanları dahi çarçabuk ta‘mîr olunmadığı hâlde yağmur vukū‘unda külliyen münhedim olacağı bedîhî ve âşikâr olduğuna binâen bu def‘a sudûr eden emr-i âlî-şâna imtisâlen Çarşı-yı Kebîr-i mezkûrun inhidâma mâil olan kemerleri dahi hedm-birle mecmû‘u münhedim olan kemerleri tecdîd ve ta‘mîre muhtâc olan mahalleri ta‘mîre cümle esnâf müte‘ahhid olduklarına mebnî bizler dahi işbu hân-ı mezkûrun kapısı önünde olan kemeri fenn-i mi‘mârî üzre inhidâma mâil olmağla hamamcıbaşı ve hamamcı ustaları bâ-emr-i âlî hedm-birle masrûfunu bizlere rücû‘ şartıyla müceddeden inşâya bed’ etmeleriyle hân-ı mezkûrun zukāk kapısı kemeri mi‘mârân-ı mezbûrân misâhalarıyla tûlen altı zirâ‘ altı parmak ve arzan beş zirâ‘ terbî‘an otuz bir zirâ‘ altı parmak ve üzerinin devri yirmi zirâ‘ olarak mahâll-i mezkûra vehn tatarruk eder ise yahud bi’l-külliye münhedim olur ise biz ve müvekkil-i mûmâ-ileyh Eyüb Bey oda-i mezkûrların gedik mâlikleri olduğumuza mebnî kendi mâlımızdan teberru‘an li’l-vakf ta‘mîr ve tecdîd ve mutasarrıfları dahi masrûfumuz için rızâlarıyla bizlere birer mikdâr akçe i‘âne etmek üzre bi’l-asâle ve bi’l-vekâle her birimiz müte‘ahhid olduk dediklerini mütevellî vekîlleri mezbûrân ile hâzırûn-ı merkūmûndan her biri tasdîk eylediklerini kâtibân-ı mezbûrân mahâllinde tahrîr ve ma‘an meb‘ûs ümenâ-i şer‘le meclis-i şer‘a inhâ eyledikleri İstanbul Mahkemesi’nden huzûr.<br><br>Fî 5 Ra sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33508"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33510"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b131"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o604"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>