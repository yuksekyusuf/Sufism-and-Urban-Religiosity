﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 257<br>Hüküm no: 266<br>Orijinal metin no: [37b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İsak v. Mosi ve ortağının Yako v. Yonan ve ortağından alacaklı oldukları</b><br><br>Mahmiye-i İstanbul’da yahud tâifesinden kalcı İsak v. Mosi ve Hayim v. Raho nâm şerîk yahudiler meclis-i şer‘-i şerîf-i enverde Yako v. Yonan ve İsak v. Yasef nâm şerîk yahudiler muvâcehesinde üzerine da‘vâ ve takrîr-i kelâm edip mezbûrân Yako ve İsak târih-i kitâbdan yirmi beş gün mukaddem bize sekiz çeki gümüş vermek için kırk dört şerîfî altın ve bir guruşluk paramızı mezbûrân yedlerine def‘ ve teslîm anlar dahi ahz u kabz etmişlerdi hâlâ suâl olunup meblağ-ı mezbûru bize red ve teslîme tenbîh olunmak matlûbumuzdur dediklerinde gıbbe’s-suâl ve akībe’l-inkâr müdde‘iyân-ı mezbûrân İsak ve Hayim’den müdde‘âlarına mutâbık beyyine taleb olundukda tâife-i mezbûreden Yaşu v. Hayim ve Menahem v. Mosi nâm yahudiler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka işbu müdde‘iyân-ı mezbûrân İsak ve Hayim nâm yahudiler kendiler sekiz çeki gümüş vermek için târih-i kitâbdan yirmi beş gün mukaddem mâllarından kırk dört şerîfî altın ve bir guruşluk parayı mezbûrân Yako ve İsak yedlerine bizim huzûrumuzda def‘ ve teslîm anlar dahi ahz u kabz eylediler biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûl olmağın mûcebiyle ba‘de’l-hükm meblağ-ı mezbûru müdde‘iyân-ı mezbûrâna red ve teslîme merkūmân Yako ve İsak’a tenbîh olunup mâ hüve’l-vâki‘ bi’t-taleb ketb olundu. Fi’l-yevmi’s-sâlis aşer min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: El-Hâc Mustafa b. Tevekkül, İbrahim Çelebi b. Ahmed, Mustafa Çelebi b. Ahmed, Mehmed Çelebi b. İdris, Hüseyin Çelebi b. Ahmed, Hasan Beşe b. Mehmed. </p>          <br><a title="Önceki sayfa" style="text-decoration:none" href="./ayrmetin.php?idno=3209"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3211"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o749"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>