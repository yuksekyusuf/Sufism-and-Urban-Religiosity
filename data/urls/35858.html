﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 284<br>Hüküm no: 183<br>Orijinal metin no: [38b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ekmekçi esnâfından Marat’ın uncu değirmenindeki hisselerinin tümünü, kız kardeşi Manoş’un ise hisselerinin bir kısmını Serkiz v. Norses’e satması ve Serkiz’in hisselerini Ayşe Hanım bt. Abdullah’a satması</b><br><br>Beşiktaş’da Köprübaşı’nda değirmen mübâya‘ası<br><br>Kezâlik vilâyet-i Anadolu’da Eğin kazasına tâbi‘ İliç karyesinde sâkinler teba‘a-i Devlet-i aliyye’nin Ermeni milletinden ve ekmekçi esnâfından Marat v. Mardiros v. Melkon ve li-ebeveyn kız karındaşı Manoş taraflarından husûs-ı âti’l-beyânda bâ-hüccet-i şer‘iyye vekîllleri olduğu her biri teba‘a-i Devlet-i aliyye’nin Ermeni milletinden ve karye-i mezkûre ahâlisinden mahrûse-i Galata’da Babü’l-cisr dâhilinde vâki‘ ekmekçi fırını ustası Mıgırdıç v. Nikogos ve Havâss-ı Refî‘a kazasına muzâfe kasaba-i Hasköy’de Aynalıkavak nâm mahalde vâki‘ uncu değirmeni ustası Nişan v. Agop şehâdetleriyle ber-nehc -i şer‘î sâbit olan teba‘a-i Devlet-i aliyye’den ve uncu esnâfından Isador v. Kigork meclis-i şer‘-i hatîrde teba‘a-i Devlet-i aliyye’den ve esnâf-ı merkūmeden Serkiz v. Norses muvâcehesinde esnâf-ı merkūme kethüdâsı İbrahim Ağa b. Ahmed ile sâir mazbûtü’l-esâmî nizâm ustaları taraflarından mürsel vekîlleri Yiğitbaşı es-Seyyid İsmail Efendi b. es-Seyyid Mehmed Emin hâzır olduğu hâlde bi’l-vekâle ikrâr-ı tâm ve takrîr-i kelâm edip mahmiye-i merkūmeye muzâfe kasaba-i Beşiktaş’da Sinan Paşa mahallesinde Köprübaşı nâm mahalde hamam karşısında kâin bir tarafdan dere ve bir tarafdan bostan ve bir tarafdan el-Hâc Reşid Ağa’nın berber dükkânı ve taraf-ı râbi‘i tarîk-i âm ile mahdûd Emin-i ganem Mustafa Çavuş Vakfı müsakkafâtından müvekkillerim merkūmân Murat ve Manoş ve li-ebeveyn kız karındaşları gāibe ani’l-beled Vartohi’nin bâ-temessük-i mütevelli bi’l-icâreteyn taht-ı tasarruflarında olan şehriye on guruş kirâlı iki horoslu bir bâb kadîm uncu değirmeni derûnunda mevcûde beyne’l-esnâf gedik ta‘bîr olunur sekiz re’s bârgir ve onlara tâbi‘ sâir âlât-ı lâzime-i ma‘lûmenin iki re’s bârgir ve onlara isâbet eden âlât-ı sâiresi Beşiktaş sâhilsaray-ı hümâyûnu ekmekçi başısı rif‘atlü Mehmed Ağa’nın zevcesi Âişe Hanım bt. Abdullah’ın ve bir re’s bârgir ve ona îcâb eden âlât-ı sâiresi gāibe ani’l-meclis Margarit bt. Avanis’in ve bir re’s bârgir on sekiz mıh ve ona iktizâ eden âlât-ı sâiresi gāibe-i merkūme Vartohi’nin bâ-hücec-i şer‘iyye yedlerinde mülkleri ve bir re’s bârgir, oniki mıh ve ona isabet eden âlât-ı sâiresi müvekkilim merkūm Murat’ın ve diğer bir re’s bârgir on sekiz mıh ve ona îcâb eden âlât-ı sâiresi dahi diğer müvekkilem merkūme Manoş’un sene-i sâbıka yani bin iki yüz yetmiş sekiz senesi Cumâdelevvelinin üçüncü günü târihiyle müverraha ve ol târihde Dârü’l-hilâfeti’l-aliyye kādısı olan sudûr-ı izâmdan semâhatlü Mehmed Arif Hilmi Efendi hazretlerinin imzâ ve hatemini hâviye işbu bir kıt‘a hüccet-i şer‘iyye ve kethüdâ-yı mûmâ-ileyhin takdîm eylediği bir kıt‘a ilmühaber nâtıklar olduğu üzere akd-i âti’z-zikrin sudûruna değin yedlerinde mülk ve hakları olmağla ben âlât-ı gedik-i mezkûrdan müvekkilim merkūm Marat’ın ber-minvâl-i muharrer mâlik olduğu sâlifü’l-beyân bir re’s bârgir on iki mıh ve ona isâbet eden âlât-ı sâiresini bi-safkatin vâhidetin yirmi yedi bin üç yüz yetmiş beş guruşa ve müvekkilem merkūme Manoş’un kezâlik ber-minvâl-i muharrer mâlike olduğu zikr olunan diğer bir re’s bârgir on sekiz mıh ve ona îcâb eden âlât-ı sâiresinin bir re’s bârgir altı mıh ve ona îcâb eden ala’t-ı sâiresini yedinde bi’l-ibkā mâ‘adâ on mıh ve ona îcâb eden ala’t-ı sâiresini kezâlik bi-safkatin vâhide dokuz bin yüz yirmi beş guruşa tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ile bâ-izn-i şürekâ merkūm Serkiz’e bi’l-vekâle bey‘ ve temlîk ve vech-i lâyıkıyla teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semenleri olan cem‘an otuz altı bin beş yüz guruşu tamâmen bana def‘ u teslîm ben dahi yedinden bi’l-vekâle tamâmen ahz u kabz edip mebî‘-i mezkûrların tağrîr ve gabnlarına müte‘allika da‘vâdan merkūm Serkiz’in zimmetini ibrâ-yı sahîh-i şer‘î ile müvekkillerim merkūmân Marat ve Manoş’a izâfetle bi’l-vekâle ibrâ vü ıskāt eylediğimde ol dahi kezâlik mebî‘-i mezkûrların tağrîr ve gabnlarına müte‘allika da‘vâdan müvekkillerim merkūmân Murat ve Manoş’un zimmetlerini ibrâ-yı sahîh-i şer‘î ile bi’l-asâle ibrâ vü ıskāt ve tarafeynden her birimiz ber-minvâl-i muharrer âharın ibrâsını asâleten ve vekâleten kabûl eyledik, ba‘de’l-yevm âlât-ı gedik-i mezkûrun cem‘an iki re’s bârgir ve onlara îcâb eden âlât-ı sâiresinde müvekkillerim merkūmân Marat ve Manoş’un aslâ ve kat‘â alâka ve medhalleri kalmayıp merkūm Serkiz’in mülk-i müşterâsı ve hakk-ı sırfı olmuşdur dedikde gıbbe’t-tasdîk merkūm Serkiz meclis-i şer‘-i hatîrde bâ‘isetü’l-kitâb mûmâ-ileyhâ Âişe Hanım tarafından husûs-ı âti’l-beyânda vekîl-i müsbit-i şer‘îsi es-Seyyid Hüseyin Hüsnü Bey b. es-Seyyid Süleyman Ağa mahzarında ikrâr-ı tâm ve takrîr-i kelâm edip ben dahi âlât-ı gedik-i mezkûrdan ânifen ber-minvâl-i muharrer mâlik olduğum iki re’s bârgir ve onlara îcâb eden âlât-ı sâiresini tarafeynden bi’l-îcâb ve’l-kabûl bâtten ve sahîhan bi-safkatin vâhidetin ve bâ-izn-i şürekâ otuz altı bin beş yüz guruş semen-i medfû‘ ve makbûza müvekkile-i mûmâ-ileyhâ Âişe Hanım için vekîl-i mûmâ-ileyh es-Seyyid Hüseyin Hüsnü Bey’e bey‘ ve temlîk ve vech-i lâyıkıyla teslîm eylediğimde ol dahi müvekkilesi mûmâ-ileyhâ Âişe Hanım için ber-vech-i muharrer bi’l-vekâle iştirâ ve temellük ve tesellüm ve kabz u kabûl edip mebî‘-i mezkûrun tağrîr ve gabnine müte‘allika da‘vâdan müvekkile-i mûmâ-ileyhâ Âişe Hanım’ın zimmetini ibrâ-yı sahîh-i şer‘î ile bi’l-asâle ibrâ vü ıskāt eylediğimde vekîl-i mûmâ-ileyh es-Seyyid Hüseyin Hüsnü Bey dahi kezâlik mebî‘-i mezkûrun tağrîr ve gabnine müte‘allika da‘vâdan benim zimmetimi ibrâ-yı sahîh-i şer‘î ile müvekkilesi mûmâ-ileyhâ Âişe Hanım’a izâfetle bi’l-vekâle ibrâ vü ıskāt ve tarafeynden her birimiz ber-minvâl-i muharrer âharın ibrâsını asâleten ve vekâleten kabûl eyledik, ba‘de’l-yevm sâlifü’l-beyân iki re’s bârgir ve onlara îcâb eden âlât-ı sâiresinde benim aslâ ve kat‘â alâka ve medhalim kalmayıp âlât-ı gedik-i mezkûrun iki re’s bârgir ve onlara isâbet eden âlât-ı sâiresi mukaddemâ ve diğer iki re’s bârgir ve onlara îcâb eden âlât-ı sâiresi dahi bu def‘a şirâen ki cem‘an dört re’s bârgir ve onlara isâbet eden âlât-ı sâiresi müvekkile-i mûmâ-ileyhâ Âişe Hanım’ın mülk-i mahz ve hakk-ı sırfı olmuşdur dedikde gıbbe.<br><br>Fî 3 Receb sene 1279<br><br>Şuhûdü’l-hâl: Muhzır Ahmed Ağa b. ( ), Muhzır Feyzullah Ağa b. ( ), Muhzır Şakir Ağa b. ( ),, Muhzır Mustafa Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35857"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35859"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b284"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o385"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>