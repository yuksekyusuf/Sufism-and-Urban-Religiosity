﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 159<br>Hüküm no: 114<br>Orijinal metin no: [27b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çeşme sularına zararı nedeniyle Abdullah Ağa Vakfı’ndan Üsküdar Sultantepesi civarında olan arsa üzerinde bulunan binaların yıkılması</b><br><br>Derkenâr olunmuşdur. Fî 14 L sene [1]256.<br><br>Ma‘rûz,<br><br>Ashâb-ı arzuhâl Papas Tatos v. Markos ve Mardiros v. Ohannes ve Niko [v] Timos zimmînin sulbî kebîr oğulları Şîrugancı Kirhor ve Saatçi Sakyos zimmîlerden herbiri bi’l-ma‘iyye rü’yete memûr evkāf müfettişi mevâlî-i i‘zâmdan fazîletlü es-Seyyid Mehmed Emin Âsaf Beyefendi hâzır olduğu hâlde şifâhen sâdır olan fermân-ı âlîlerine imtisâlen Salı günü huzûr-ı hazret-i fetvâ-penâhîde ma‘kūd meclis-i şer‘-i hatîrde Hüdâvendigâr-ı esbak cennet-mekân firdevs âşiyân merhûm-ı mağfiret-nişân Sultan Abdülhamid Han -tâbe serâhu- hazretleri evkāf-ı şerîfeleri ile Haremeyn-i muhteremeyne mülhak evkāfdan hüdâvendigâr-ı esbak cennet-mekân adn-âşiyân Sultan Osman Han -tâbe serâhu- hazretleri evkāf-ı şerîfeleri kāimmakām-ı mütevellîsi ricâl-i Devlet-i aliyye’den hâlâ Evkāf-ı celîle-i Haremeyn-i Muhteremeyn nâzırı atûfetlü Mehmed Şevki Efendi hazretleri taraflarından mürsel vekîl-i müseccel-i şer‘îleri Mehmed Efendi b. Celil muvâcehesinde Nezâret-i evkāf-ı celîle’ye mülhak evkāfdan merhûm Tophânelizâde Hasan Ağa nâm sâhibü’l-hayrın medîne-i Üsküdar’da vâki‘ üç aded çeşme âb-ı lezîzleri vakfının mütevellîsi el-Hâc Mustafa Ağa b. el-Hâc Murtaza ve ashâb-ı hayrâtdan merhûm Arslan Ağa’nın biri medîne-i mezkûre mahâllâtından Hâce Hesna Hatun mahallesinde ve Selman Ağa mahallesinde vâki‘ binâ ve ihyâ eylediği iki aded çeşme âb-ı lezîzleri vakfının mütevellîsi es-Seyyid Feyzullah Ağa b. Abdülfettah ve medîne-i mezkûre mahâllâtından Selami mahallesi imâmı el-Hâc Ömer Vehbi Efendi b. Halil ve muhtâr-ı sânîsi İsmail Ağa b. Hüseyin ve Solaksinan mahallesi imâmı Ahmed Kâmil Efendi b. Salih ve muhtâr-ı evveli el-Hâc Ali Ağa b. Ahmed ve muhtâr-ı sânîsi Mustafa Ağa b. Abdullah ve sâlifü’z-zikr Hâce Hesna mahallesi imâmı Mehmed Efendi b. Osman ve muhtâr-ı sânîsi Ahmed Şahin Bey b. Ferhad ve sâlifü’l-beyân Selman Ağa mahallesi imâmı Hafız Mehmed Ârif Efendi b. Ataullah ve muhtâr-ı evveli Yahya Ağa b. Halil ve muhtâr-ı sânîsi Mehmed Efendi b. Ömer ve Tenbel el-Hâc Mehmed mahallesi imâmı es-Seyyid Süleyman Efendi b. Süleyman ve muhtâr-ı evveli [28a] Mustafa Ağa b. Abdurrahman ve muhtâr-ı sânisi İsmail Ağa b. Abdullah ile mahâllât-ı mezkûre ahâlîlerinden seksen neferden mütecâviz mazbûtü’l-esâmî Müslimîn ile Bogos v. Ohan zimmînin sulbiye kebîre kızı Temzar Nasrâniyenin zevci ve tarafından husûs-ı âtîde vekîl-i müsbet-i şer‘îsi Çubukçu Kirhor v. Bedros nâm zimmîden her biri hâzır oldukları hâlde medîne-i mezbûrede Sultantepesi nâm mahâlde Kerpiçhâne ta‘bîr olunur mahal karşısında vâki‘ bir tarafdan Bülbülderesi caddesi ve bir tarafdan zikr olunan Kerpiçhâne önü caddesi ve bir tarafdan Sultantepesi caddesi ve taraf-ı râbi‘i Nazif Molla bağı ile mahdûd ve bu def‘a mahâllinde ümenâ-i şer‘ ve Ebniye-i hâssa müdürü efendi tarafından mürsel hulefâ ma‘rifetleriyle keşf ve mu‘âyene olunan Tophânelioğlu demekle şehîr terbî‘an kırk yedi bin altı yüz kırk yedi zirâ‘ olarak bilâ-ebniye terk olunmuş olan otuz dönüm fi’l-asl bağ ve el-yevm arsa-i hâliye kadîmden beri Hüdâvendigâr-ı müşârün-ileyh Sultan Abdülhamid Han hazretleri evkāf-ı şerîfeleri mülhakātından merhûm Abdullah Ağa Vakfı müstagallâtından iken İstanbul’da Kazganî Sadi mahallesi Avârızı Vakfı’nın mütevellîsi Ayasofya-i kebîr Câmi‘-i şerîfi hatîbi müteveffâ Ahmed Nazif Efendi b. Ahmed nâm kimesne hayatında arsa-i mezkûre üzerinde mevcûde bi’l-cümle ebniye merhûm-ı mezbûr Abdullah Ağa Vakfı’na mukāta‘a-i ma‘lûme ile benim mütevellîsi olduğum arazi-i mezkûre vakfındandır diyerek kendi mührü ile memhûr el-yevm yedimizde olan temessükât mantûklarınca arsa-i mezkûreyi bizimle müvekkile-i Nasrâniye mersûmeye îcâr ve üzerine ebniye ihdâsına izin ve ruhsat verdiğinde biz ve müvekkile-i mesfûre dahi arsa-i mezkûre üzerine terbî‘an li’l-vakf kendi mallarımızdan mebâliğ sarf ile beş bâb menâzil binâ ve ihdâs eylediğimizden sonra menâzil-i mezkûrenin çirkâb lağımları arsa-i mezkûre derûnunda gerek Hüdâvendigâr-ı müşârün-ileyh Sultan Osman Han hazretlerinin binâ ve ihyâsına muvaffak oldukları Öküz Limanı’nda kâin gerek evkāf-ı mezkûrenin sâlifü’l-beyân müte‘addid çeşmeler ve ehl-i İslâm hâne ve sâhilhânelerine cereyân eden suların üzerine ve yakın mahallerine tesâdüf ve neşf ü sirâyeti cihetiyle miyâh-ı mezkûre teneccüs ve evsâf-ı selâsesi tegayyür ederek zarâr-ı şer‘îsi re’yü’l-ayn mahâllinde ehl-i vukūfun alâ-tarîkı’ş-şehâde haberleriyle şer‘an zâhir oldukdan sonra zarâr-ı şer‘îlerimiz âm olduğuna binâen menâzil-i merkūme hedm birle fîmâ-ba‘d Müslim ve re‘âyâ menzili ihdâs olunmayıp kadîmî vechile bilâ-ebniye tarla ve bağ olarak mârru’z-zikr Abdullah Ağa Vakfı tarafından Müslim kimesneye îcâr olunmasını bin iki yüz kırk yedi senesi Muharremi’l-harâmının on sekizinci günü târîhiyle müverrah İstanbul Mahkemesi sicillâtından muhrec diğer bir kıt‘a arzuhâl hâmişinde mastûr işbu bir kıt‘a i‘lâm kaydı nâtık olduğu üzere ol târîhde evkāf-ı mezkûre mütevellîleri ümenâ-i şer‘ ve lâzımü’l-huzûr ma‘rifetleriyle mahâllinde ba‘de’l-keşf ve’l-mu‘âyene Çarşamba günü huzûr-ı kāimmakām-ı âlî-makāmîde akdolunan meclis-i şer‘-i âlîde evkāf-ı mezkûre mütevellîleriyle mahâllât-ı merkūme ahâlîleri üç yüz neferden mütecâviz kimesneler her biri zikr olunan Kazgânî Sadi Avârızı Vakfı’nın mütevellîsi müteveffâ-yı merkūm Ahmed Nazif Efendi’den hayatında bizimle ve müvekkile-i mersûmeden her birimizin muvâcehelerimizde da‘vâ etdiklerinde mütevellî-i müteveffâ-yı mezbûr Ahmed Nazif Efendi dahi cevâbında fi’l-vâki‘ arsa-i mahdûd-ı mezkûr mezbûr Abdullah Ağa Vakfı’ndan olduğunu ikrâr ancak mukaddemâ arsa-i mahdûd-ı mezkûr üzerinde mevcûd kürûm bağ ve bir köşk merhûm-ı mezbûr Abdullah Ağa Vakfı’na mukāta‘a-i ma‘lûme ile mütevellîsi olduğum avârız-ı mezkûr vakfından olup eğerçi mürûr-ı zamân ile arsa-i mahdûd-ı mezbûr üzerinde kat‘an eser-i binâ ve kürûm kalmamış ise de mücerred mukaddemâ üzerinde mevcûd kürûm ve köşk avârız-ı mezkûre vakfından olduğuna binâen mütevellîsi olduğum avârız-ı mezkûre vakfından olarak âhara îcâr ve üzerine ebniye ihdâsına izin verip temessük i‘tâ etmiş idim deyü bizim tasdîklerimize mukārin eylediği takrîri şer‘an mültefet ve arsa-i mahdûd-ı mezkûru bizimle müvekkile-i Nasrâniye-i mersûmeye îcârı sahîh olmamağla vech-i meşrûh üzere ihdâs eylediklerimiz menâzil-i merkūme miyâh-ı mezkûreler teneccüs ederek zarâr-ı şer‘îlerimiz âm olup ve zarâr-ı mezkûr menâzil-i merkūme külliyen mahâll-i merkūmdan ref‘ olmadıkça tarîk-i âhar ile men‘ olmayacağı bi’l-ihbâr mütebeyyin ve zâhir olduğuna mebnî menâzil-i merkūme ba‘de’l-hedm kat‘â Müslim ve kefere menzili ihdâs olunmayıp kadîmden beri olageldiği vechile bilâ-ebniye tarla ve bağ olarak merhûm-ı merkūm Abdullah Ağa Vakfı’ndan Müslim kimesneye îcâr olunması iktizâ eylediği bizimle müvekkile-i Nasrâniye-i mersûmeye kıbel-i şer‘den ba‘de’t-tefhîm menâzil-i merkūme ber-mûceb-i i‘lâm-ı mezkûr ve bâ-fermân-ı âlî hedmle zarâr-ı mezkûr def‘ olunmuş idi. El-hâletü hâzihî biz ve müvekkile-i mersûmeden her birimiz mücâb ve mülzem olmayıp âhar mahâlde iskân edecek menâzil tedârik edemeyip zarâr-ı mezkûru dahi âhar vechile def‘a ta‘ahhüd etmemizle arsa-i mahdûd-ı mezkûr üzerine menâzil-i mezkûrlarımızı binâ ve inşâ etmek için arsa-i mahdûd-ı mezkûru zikr olunan Abdullah Ağa Vakfı’ndan olarak icâre-i mu‘accele ve müeccele-i misliyeleriyle bize îcâr etmek üzere kāimmakām-ı mütevellî müvekkil-i müşârün-ileyhe izâfetle vekîl-i mezbûr Mehmed Efendi’ye cebr ve tenbîh olunmak murâdımızdır deyü vekîl-i hâzır-ı mesfûr Çubukçu Kirhor zimmî ile bi’l-ma‘iyye tasaddî eyledikleri da‘vâları meşrû‘a ve iltifâta şâyân olmadığı müdde‘ûn-ı mesfûrûn ile vekîl-i hâzır-ı mersûm Kirhor zimmîden her birine tefhîm olunduğu tescîl ve huzûr-ı âlîlerine i‘lâm olundu.<br><br>Fî 22 Ca sene [1]156.</p>          <br><a title="Önceki sayfa" style="text-decoration:none" href="./ayrmetin.php?idno=1016"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1018"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b159"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o338"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>