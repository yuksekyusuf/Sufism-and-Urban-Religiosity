﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 270<br>Hüküm no: 313<br>Orijinal metin no: [60b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ereğli Karaman kazası ile Ulukışla arasında bulunan Çavuş Derbendi Ağalığı’nın İbrahim Ağa’ya verilmesi</b><br><br>Bâ-hatem-i hazret-i efendi,<br><br>Ma‘rûz,<br><br>Sâdır olan fermân-ı âlîlerine imtisâlen izzetlü Reisülküttâb Efendi bendelerinin i‘lâmında tafsîl olunduğu vech üzere eyâlet-i Karaman’da Ereğli Karaman kazâsı ile Ulukışla kazâsı miyânında vâki‘ Çavuş Derbendi’nin ağalığı sâhib-i arzuhâl İbrahim Ağa ile karındaşı Halil’in babaları mahlûlünden bin yüz elli beş senesine gelince tasarruflarında ve derbendde sâkinler olup derbend ağası olanlar şürût-ı nizâm-ı derbend üzere âhar mahâlde sâkinler olmayıp derûn-ı derbendde sâkin olagelmişler iken târîh-i mezkûrda bir takrîb ile Ereğli a‘yânından Gaffaroğlu es-Seyyid Halil mezbûr İbrahim’in karındaşı Halil’in kasr-ı yedinden nısf derbend Ağalığını alıp ol târîhden beri Ereğli Karaman’da sâkin ve kat‘an emr-i muhâfazada bir an kıyâm etmeyip ancak senede bir kere dört beş gün kendi murâbaha tahsîli için gelip derbendin emr-i muhafazası muhtel ve eşkıyâ tâifesi fırsat bulup ebnâ-i sebîle îsâl-i mazarratları ile emniyetleri bi’l-külliye meslûb ve keyfiyetleri hüsrân ve tazarrura mashûb olduğundan gayrı mezbûr İbrahim Ağa yalnız emr-i muhâfazaya ikdâm ve fi’l-asl mezbûrun müstakıllen babası ve karındaşı nân parası ve nefs-i derûn-ı derbendde şurût-ı nizâm-ı derbend üzere sâkinler min külli’l-vücûh gerek ebnâ-i sebîle ve gerek ahâlî-i derbende mezbûr İbrahim Ağa’ın müstakıllen derbend ağası ta‘yîn buyurulması nef‘-i mahz ve hizmet-i muhâfazaya evlâ ve elyak idüğünü mukaddemâ Karaman vâlisi vezîr-i mükerrem Mehmed Paşa hazretleri i‘lâm ve bu def‘a dahi hâlâ [61a] Anadolu vâlîsi vezîr-i mükerrem-i zîşan devletlü Ali Paşa hazretleri mektûbuyla isbât eylediklerinden mâ‘adâ ebnâ-i sebîlden ve civârında vâki‘ Konya ve Adana ve Ereğli ve Şücaeddin ahâlîlerinden mürûr [u] ubûr eden mevsûku’l-kelim el-Hâc Hasan Ağa b. Mustafa ve Bostanî Mehmed Ağa b. Mehmed ve es-Seyyid İsmail b. el-Hâc Ali ve Tatar Ağası Ali Ağa b. el-Hâc Abdurrahim ve Molla Hasan b. Hüseyin ve Süleyman b. İsmail ve İsmail Beşe b. İbrahim ve Tüccâr’dan Mustafa Beşe b. Osman ve Ahmed Beşe b. Süleyman ve Eyüb Beşe b. Ali ve es-Seyyid Hasan b. Ahmed ve es-Seyyid Ebubekir b. Hatib es-Seyyid Yusuf Efendi ve Tatar Ağası Mehmed Ağa b. Salih ve Tatar Ağası Sadık Ağa b. Mehmed ve Tatar Ağası Ali Ağa b. Abdullah ve Tatar Abdullah b. Mehmed ve Çukadâr İsmail b. Ahmed ve el-Hâc Mehmed b. Mehmed ve Çukadâr Hasan b. Hüseyin ve es-Seyyid İbrahim Efendi b. Mehmed ve Molla Mehmed b. el-Hâc Osman ve Molla Süleyman b. Mehmed ve Mustafa Beşe b. Ahmed ve Mehmed Beşe b. Süleyman ve Ahmed Çelebi b. Hüseyin ve Mehmed Beşe b. İsmail ve el-Hâc Ali b. el-Hâc İsmail ve Ahmed b. Mehmed ve Hüseyin b. Osman nâm yirmi dokuz nefer kimesnelerden tefahhus olundukda hakīkat-i hâl bâlâda mastûr müşârün-ileyhimâ hazretlerinin inhâları üzere olup mezbûr İbrahim Ağa min külli’l-vücûh derbend-i mezkûru muhâfaza ve nizâmında mecd ü sâ‘î ve merkūm Halil Ağa âhar mahâlde sâkin ve tarîk-i hizmet ve iştirâki derbend-i mezkûrun adem-i nizâmına bâ‘is ü bâdî olmağla müstakıllen yevmiyesiyle mezbûr İbrahim Ağa’ya tevcîh buyurulmak inbâsıyla ve ahâlîye hayr-ı mahzdır deyü her biri alâ-tarîkı’ş-şehâde haber verdikleri ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 10 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42418"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42420"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b270"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o555"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>