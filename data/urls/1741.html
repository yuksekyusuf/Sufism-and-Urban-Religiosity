﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 483<br>Hüküm no: 583<br>Orijinal metin no: [75b-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ahmed Ağa b. Ahmed’in arsa ve binalarını cami imam ve müezzinleri için vakfettiği</b><br><br>Hamd-i mevfûr ve şükr-i nâ-mahsûr ol vâkıf-ı umûr-ı cumhûr olan rabbü’l-erbâb ve mâlikü’r-rikâb hazretlerinin dergâh-ı akdes ve bârgâh-ı mukaddeslerine maksûrdur ve salât ve selâm mâ merretü’d-duhûr ve kerretü’l-a‘vâm ol seyyid-i enâm ve mesned-i hâs ve âm habîb-i Hüdâ Muhammed Mustafa aleyhi mine’s-salavâti ezkâhâ ve mine’t-tahiyyâti evfahâ hazretlerinin merkad-i mutahhar ve meşhed-i münevverlerine dahi âl-i kirâm ve ashâb-ı izâmları üzerine mahsûr kılındıkdan sonra işbu kitâb-ı sıhhat-nisâbın tahrîrine bâ‘is ve bâdî ve bu hitâb-ı müşkin-nikābın tastîrine sebeb ve dâ‘î oldur ki mahmiye-i İstanbul mahallâtından Harrât Kemal mahallesi sâkinlerinden sâbıkan sakabaşı olup hâlâ dergâh-ı âlî -dâme mahfûfen bi’l-me‘âlî- yeniçerilerinin kırk yedinci ağa bölüğü yoldaşlarının çorbacısı olan sâhibü’l-hayrât ve’l-hasenât ve râgıbü’s-sadakāt ve’l-meberrât umdetü’l-a‘yân ve’l-ekfâ Ahmed Ağa b. Ahmed tarafından vakf-ı âti’l-beyânı ikrâr ve tescîle vekîl olup bi’l-fi‘l Edirne câmi‘i müezzini olan Mustafa Efendi b. Şaban ve diğer Mustafa Efendi b. Müstakīm nâm kimesneler şehâdetleriyle şer‘an vekâleti sâbite olan Hasan Bey b. Mehmed nâm kimesne meclis-i şer‘-i celîl-i lâzımü’t-tebcîlde vakf-ı câ’i’l-beyâna li ecli’t-tescîl ve’l-itmâm emri’l-celîl mütevellî nasb olunan bayrakdar İbrahim Beşe b. Halil nâm kimesne mahzarında ikrâr ve takrîr-i kelâm edip müvekkilim mûmâ-ileyh Ahmed Ağa vaktâ bu dünyâ-yı dûn ve ferş-i bukalemûn dâr-ı bevâr ve câ-yı bî-karâr olup ni‘meti nikmet ve izzeti zillet idiğine âlim ve dünyâ mezra‘a-i âhiret ve kiştzâr-ı zahîre-i cennet olduğuna câzim ve “ve mâ tukaddimû li enfüsiküm min hayrin tecidûhu indallâhi” ve dahi “mâ indeküm yenfidu ve mâ indallâhi bâkin” fehvâ-yı şerîfine ve ma‘nâ-yı latîfine olmağla tezevvüd-i zâd-ı me‘âd ricâsıyla vilâyet-i Rumeli’nde Yanya sancağında Koniçe kazâsına tâbi‘ Kaşıkçı nâm karyede vakı‘a beyne’l-ahâlî ve’l-cîrân ma‘lûmü’l-hudûd arsa-i memlûkesini hasbeten lillâhi te‘âlâ ve taleben li merzâti’r-Rabbi’l-a‘lâ vakf eylediği câmi‘-i şerîf ve mekteb-i latîf ve çeşme kurbunda binâ eylediği biribirine muttasıl etrâf-ı erba‘adan Mehmed nâm kimesne bostanı ve Hüseyin ve Ali b. Zaman nâm kimesneler tarlaları ve câmi‘-i mezbûr haremi ve tarîk-i âm ile mahdûd birisi bir bâb fevkānî ve bir bâb tahtânî odaları ve havlu ve kenîfi müştemil birisi ancak bir bâb tahtânî oda ve havlu ve kenîfi müştemil iki bâb mülk menzillerini cemî‘ tevâbi‘ ve levâhıkları ve âmme-i hukūk ve merâfıkları ile hasbeten lillâhi te‘âlâ vakf ve haps edip vech-i mübeyyen üzre bir bâb fevkānî ve bir bâb tahtânî odaları müştemil olan menzilin süknâsı câmi‘-i mezbûrda imâm olanlara ve ancak bir bâb tahtânî odayı müştemil olan menzilin süknâsını câmi‘-i mezbûrda müezzin olanlara şart ve ta‘yîn edip târih-i kitâbdan iki ay mukaddem fâriğayn ani’ş-şevâgil mütevellî-i mezbûra teslîm ol dahi vakfiyyet üzre her birini tesellüm eyledikden sonra zikr olunan câmi‘ ve mekteb ve çeşmenin levâzımları için etyab-ı emvâli ve ahsen-i menâlinden bin beş yüz kıt‘a esedî guruş ifrâz ve sâir emlâkinden mümtâz kılıp hasbeten lillâhi’l-ahad ve taleben li merzâti’r-Rabbi’s-samed vakf-ı sahîh-i müebbed ve haps-i sahîh-i muhalled ile vakf ve haps edip şöyle şart eyledi ki meblağ-ı mezbûre yed-i mütevellî ile senede onu on bir buçuk hesâbı üzre rehn-i kavî ve kefîl-i melî ve lede’l-hâce ikisinden biri ile ale’l-vechi’l-helâl istirbâh ve istiğlâl olunup bi fazlillâhi’l-meliki’l-müte‘âl hâsıla olan rey‘ ve gılâlından yevmî altı akçesi cihet-i imâmet olup bir mütefakkih ve ehl-i Kur’ân kimesne câmi‘-i mezbûrda imâm olup cemâ‘at salât-ı subhu edâ eyledikden sonra Fecr ile sûre-i Yâsin ve kezâlik salavât-ı zuhru edâ eyledikden sonra sûre-i Mülk ve dahi kezâlik salât-ı asrı edâ eyledikden sonra sûre-i Nebe okuyup vazîfe-i vazîfe-i mezbûreye mutasarrıf ola ve yevmî sekiz akçesi cihet-i hitâbet ve yevmî üç akçesi cihet-i va‘ziyyete ve yevmî iki akçesi cihet-i devir-hânlık olup câmi‘-i mezbûrda her kim imâm olursa cihât-ı mezbûreye mutasarrıf olup mukābelelerinde yevm-i cum‘ada câmi‘-i mezbûr mahallinde durmağile minberinde [76a] hutbe okuyup salât-ı Cum‘a’yı edâdan sonra sâhib-i kürsî olup hâzır olan müminîne va‘z u nasîhat ve ta‘lîm-i dîn ü diyânet eyleye yevmî iki akçesi dahi cihet-i mu‘allime olup câmi‘-i mezbûrda her kim imâm olursa zikr olunan mu‘allimhânede mu‘allim olup vazîfe-i mezkûre mukābelesinde etfâl-i müminîne ta‘lîm-i Kur’ân-ı azîm eyleye ve yevmî on iki akçesin dahi cihet-i te’zîn ve salâ-hânlık ve kayyıma ve devr-hânlık ve mu‘arrifiye olup erbâb-ı istihkâkdan bir kimesne câmi‘-i mezbûrda müezzin olup vazîfe-i mezbûreye mutasarrıf ola ve mukābelesinde evkāt-ı hamsede câmi‘-i mezkûru açıp kapatıp silip süpürüp minâresinde ezân-ı şerîf okuyup ve mahallinde ikāmet-i şerîfe getirip cum‘a günlerinde selâ verip ve mahfilinde devr okuyup ba‘dehû ta‘rîf okuya ve yevmî dörder akçeye dahi yine câmi‘-i mezbûrda imâm ve müezzin olan kimesneler mutasarrıf olup mukābelesinde beher yevm Kur’ân-ı azîmü’ş-şândan ikişer cüz’-i şerîf tilâvet edip sevâbını rûhuna ihdâ eyleyeler ve yevmî ikişer akçeye dahi ehl-i Kur’ân’dan beş nefer kimesne mutasarrıf olup mukābelesinde beher yevm her biri Kur’ân-ı kerîm’den birer cüz’-i şerîf tilâvet edip keremlerinden sevâbını rûhuna ihdâ eyleyeler, yevmî beş akçesi dahi cihet-i va‘ziyete olup yine câmi‘-i mezbûrda her kim imâm olursa cihet-i mezbûreye mutasarrıf olup mukābelesinde haftada bir gün kazâ-i mezbûrda vâki‘ Veleskovin nâm karyede olan câmi‘-i şerîf ve ma‘bed-i latîfine varıp sâ‘ıd-ı kürsî olup kezâlik hâzır olan müslimîne va‘z ü nasîhat ve ta‘lîm-i dîn ü diyânet eyleye ve yevmî iki akçesi dahi câmi‘-i şerîfde îkād olunan şem‘ ve kanâdilde îkād olunan revgana sarf oluna ve yevmî iki akçesi dahi câmi‘-i şerîf ve mektebde ferş olunan hasıra ve zikr olunan çeşmede cârî olan mâ’nın mecrâsı meremmet ve imâretine harc ve sarf oluna ve yevmî dörder akçe dahi cihet-i tevliyyet olup evkāf-ı mezkûrenin tevliyyetini hayâtda oldukça vâkıf-ı mûmâ-ileyh kendi nefsine ba‘de vefâtihî karnen ba‘de karnin evlâdına ve evlâd-ı evlâdına ve evlâd-ı evlâd-ı evlâdına ve ba‘de’l-inkırâz karındaşı Halil Ağa’ya ba‘dehû aslah evlâdına ve evlâd-ı evlâd-ı evlâdına ve evlâd-ı evlâd-ı evlâdına li ebeveyn karındaşı Derviş Ağa’ya ba‘dehû aslah evlâdına ve evlâd-ı evlâd-ı evlâdına meşrûta ola ve ba‘de inkırâzi’l-kül evkāf-ı mezbûreye karye-i mezkûre ahâlîsi ihtiyâr ettikleri kimesne mütevellî nasb oluna ve ahâlî-i karye-i mezbûre ecma‘uhüm evkāf-ı mezbûreye hasbî nâzır olup her re’s-i senede mütevellîsinin muhâsebesini göreler ve rey‘ ve nemâ-yı nukūd-ı mevkūfenin vezâyif-i mezkûresinden ziyâde ne kalırsa aslına zam oluna ve tebdîl ve tağyîri ve taklîl ve teksîri merreten ba‘de uhrâ yedinde ola ve eğer kürûr-ı eyyâm ve mürûr-ı a‘vâm ile şurût-ı mezkûresine ri‘âyet müte‘azzire olursa mutlaka fukarâ-yı müslimîne sarf oluna deyû müvekkil-i mûmâ-ileyhin şurût-ı mezkûresini minvâl-i meşrûh üzre ta‘yîn ve tansîs edip hatm-i kelâm ve istîfâ-yı merâm eyledikde mütevellî-i mezbûr vekîl-i merkūmu cemî‘ kelimâtında vicâhen tasdîk ve şifâhen tahkīk ettikden sonra vekîl-i mezbûr semt-i vifâkdan cânib-i şikāka teveccüh edip çün vakf-ı nukūd ve zımnında olan şurût ve kuyûd inde’l-eimmeti’s-selâse bâtıl ve hilye-i sıhhatden ârî olup ve vakf-ı akār muhtâr-ı eimme-i ahyâr olan İmâm-ı A‘zam ve hümâm-ı efham Ebû Hanîfe -aleyhi’r-rahme- katında sahîh olup lâkin lâzım olmayıp kābil-i rücû‘ ve mülkiyyete istirdâd meşrû‘ olur binâen alâ zâlik bi’l-vekâle vakf-ı mezbûrdan rücû‘ eyledim meblağ-ı mezkûr ile akār-ı mesfûrun müvekkil-i mûmâ-ileyhin kemâ fi’l-evvel mülküne red ve idhâl olunmak matlûbumdur deyicek mütevellî-i reşîd cevâb-ı sedîde mütesaddî olup fi’l-hakīka vakf-ı nukūd lede’l-eimmeti’s-selâse ve vakf-ı akār İmâm-ı A‘zam hazretleri katında minvâl-i mesrûd üzredir lâkin imâm-ı mu‘teber ve hümâm-ı cennet-makar-ı hazret-i imâm Züfer’den imâm Ensârî rivâyeti üzre vakf-ı nukūd ve zımnında olan şurût ve kuyûdun İmâm-ı A‘zam hazretleri katında vakf-ı akārın sıhhatleri mukarrer deyû red ve teslîmden imtinâ‘ edip hâkim-i mûmâ-ileyh -esbağallâhu ni‘amehû aleyh- huzûrunda müterâfi‘ân ve fasl ve hasma tâlibân olduklarında hâkim-i müşârün-ileyh en‘amallâhu te‘âlâ aleyh hazretleri dahi cânib-i vakfı evlâ görüp nukūd-ı mezbûrenin hazret-i İmâm Züfer’den İmâm Ensârî rivâyeti üzre ve muhtâr-ı mezkûr ki İmâm-ı A‘zam Hazretleri mezheb-i şerîfi üzre sıhhatlerine hükm-i sahîh-i şer‘î ve kazâ-i sarîh-i mer‘î eyledikden sonra vekîl-i mezbûr tekrâr nizâ‘a şürû‘ ve bast-ı mukaddemât rücû‘ edip eğerçi akār-ı mezkûr ve nukūd-ı mezbûrenin sıhhat-i vakfiyyeti hükm-i hâkim ile sahîha olup lâkin İmâm-ı A‘zam ve hümâm-ı akdem İmâm Ebû Hanîfe aleyhi’r-rahmetü katında sıhhat müstelzim-i lüzûm olmamağla vakfından rücû‘a kudret ve fesh ve ibtâle miknet olmağın vakf-ı mezbûrdan bu vechile rücû‘ eyledim deyû tekrâr da‘vâ-yı istirdâd edicek mütevellî-i mezbûr tekrâr mütesaddî-i cevâb olup eğerçi imâm-ı mûmâ-ileyh -rahmetullâhi aleyh- kavl-i şerîfleri üzre sıhhat-i lüzûmu müstelzim değildir, lâkin imâmeyn-i hümâmeyn İmâm Ebû Yusuf ve İmâm Muhammed aleyhim rahmetühû mezheb-i şerîfleri üzre sıhhat lüzûmdan gayr-ı müfârıkdır deyû tekrâr müdâfa‘a edip kazâ-i sâbıkı ihkâm ve emr-i vakfı ibrâm ricâsına lüzûm-ı vakfa kazâ iltimâs edicek hâkim-i mûmâ-ileyh lâzâle’l-hakku câriyen beyne yedeyhi dahi iltimâs-ı mütevellî-i mezbûra muvâfakat edip vakf-ı mezbûrun lüzûmuna dahi hükm-i sahîh-i şer‘î ve kazâ-i sarîh-i mer‘î etmeğin min ba‘d vakf-ı mezbûr sahîh ve lâzım ve devâm ve te’bîdi müstelzim olup min ba‘d nakz ve nakzına mecâl muhâl ve ibtâl ve ta‘tîli adîmü’l-ihtimâl olup fe-men beddelehû ba‘demâ semi‘ahû fe-innemâ ismuhû ale’llezîne yübeddilûnehû innallâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm.<br><br><br>Cerâ zâlike ve hurrire vaka‘a’l-işhâd aleyh ve kefâ billâhi şehîden fi’l-yevmi’s-sâmin min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Fahrü’l-akrân Mehmed Ağa b. Mehmed, Ahmed Çavuş b. Ali, Ali Efendi b. Hüseyin Kâtib-i câmi‘-i Miyâne, Nasuh Beşe b. Ebûbekir, Ali Bey b. Ahmed, Süleyman Çavuş b. Murtaza, Mehmed Çelebi b. Hasan, Ahmed Beşe b. Hasan, Mehmed Beşe b. Ali, Hasan Beşe b. ( ) el-Yesârî, Tüfenkçi İsmail Beşe b. Ömer, Hüseyin Beşe b. Abdullah, Mehmed Beşe b. Mustafa, Mustafa Beşe b. Kaplan, Yusuf Beşe b. Abdullah, Bektaş Beşe b. İbrahim, Derviş Hasan b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=1740"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1742"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b483"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0954"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>