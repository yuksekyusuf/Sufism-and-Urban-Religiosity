﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 241<br>Hüküm no: 227<br>Orijinal metin no: [42a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmail Ağa ile hanımı Ayşe Hatun’un uhdelerindeki menzil hisselerini Mehmed Emin Faik Efendi’ye sattıkları</b><br><br>Mülk menzil mübâya‘ası<br><br>Mahmiye-i İstanbul’da Aşıkpaşa kurbünde Muhyiddin Kocavî mahallesinde sâkine ve zâtı zeyl-i vesîkada muharrerü’l-esâmî Müslimîn ta‘rîfleriyle mu‘arrefe olan Âişe Hatun bt. Mehmed Emin asâleten ve merkūme Âişe Hatun’un zevci es-Seyyid İsmail Ağa b. es-Seyyid Ebubekir tarafından husûs-ı âti’l-beyânda vekîl olduğu zeytinyağcı esnâfından Mehmed Salih Ağa b. Mehmed ve Mehmed Emin Ağa b. Mehmed Emin şehâdetleriyle sâbit olan Yağcı el-Hâc Mehmed Ağa b. Mustafa vekâleten meclis-i şer‘-i şerîf-i enverde ricâl-i Devlet-i aliyye’den umdetü’l-emâcid ve’l-ekârim müstecmi‘u cemî‘i’l-mehâmid ve’l-mekârim hâlâ Âsitâne-i seniyye İhtisâb Nâzırı işbu râfi‘u’l-kitâbi’l-müstetâb sa‘âdetlü atûfetlü es-Seyyid Mehmed Emin Faik Efendi hazretleri kıbelinden husûs-ı meymenet-mahsûs-ı âti’l-beyânda tasdîka vekîl-i şer‘îsi Ali Ağa b. Mustafa mahzarında her biri bi’l-asâle ve bi’l-vekâle ikrâr-ı tâm ve takrîr-i kelâm edip mahalle-i mezkûrede kâin etrâf-ı erba‘adan müvekkil-i mûmâ-ileyhin sa‘âdethâneleri vekîli Hüseyin Ağa menzili ve tarîk-i âm ile mahdûd fevkānî iki bâb oda ve bir setli sofa ve bir sandık odası ve bir âbdesthâne ve memşâ ve dehlîz ve nerdüban ve tahtânî bir bâb sagīr oda ve sahanlık ve nerdüban ve matbah ve kiler ve mağsel ve mahtab ve kömürlük ve bir bi’r-i mâ ve bir memşâ ve eşcâr-ı müsmire ve gayr-ı müsmireli bahçe ve sokak kapısını müştemil etrâf-ı erba‘ası taş duvar ile muhât bir bâb menzilin arsası merhûm Çerâğî Hamza ve Nurullah Efendi vakıflarına senevî iki guruş mukāta‘a-i kadîmeli bi’l-cümle ebniyesi mülk bir bâb menzilin arsa ve ebniyesi dört sehm i‘tibârıyla üç sehmi mezbûre Âişe Hatun benim ve bir sehmi dahi zevcim müvekkil-i merkūm es-Seyyid İsmail Ağa’nın akd-i âti’z-zikrin sudûruna değin bâ-hüccet-i şer‘iye ve bâ-temessük-i mütevellî yedimizde şâyi‘an mülkümüz ve dâhil-i havza-i tasarrufumuz olmağla biz menzil-i mezkûrun ebniye-i mezkûresini bi-cümletin mâ-yeştemilühû ve yahvîhi tarafeynden îcâb ve kabûlü hâvî şurût-ı müfside ve uhûd-ı mubtıla ve muvâza‘adan ârî bey‘-i bâtt-ı sahîh-i şer‘î ile müvekkil-i mûmâ-ileyh es-Seyyid Mehmed Emin Faik Efendi’ye üç bin beş yüz guruşa bi’l-asâle ve bi’l-vekâle bey‘ ü temlîk ve teslîm ve arsasını dahi beş yüz guruş bedel mukābelesinde müvekkil-i mûmâ-ileyhe hüsn-i rızâ ve tayyib-i hâtırımız ve ferâğ-ı mu‘teber-i kat‘î ile bâ-re’y-i mütevellî kezâlik bi’l-asâle ve bi’l-vekâle ferâğ ve tefvîz eylediğimizde ol dahi ber-minvâl-i muharrer iştirâ ve temellük ve tefevvüz ve tesellüm ve kabûl eylediklerinden sonra semen ve sedeli olan cem‘an dört bin guruşu müvekkil-i mûmâ-ileyh bize tamâmen ve kâmilen def‘ ü teslîm etmekle fî-mâ ba‘d mebî‘-i mezkûrun tağrîr ve gabnine ve arsa-i mezkûrenin ferâğına müte‘allika âmme-i da‘vâdan tarafeynden her birimiz âharın zimmetini bi’l-asâle ve bi’l-vekâle ibrâ-i âmm-ı sahîh-i şer‘î ile ibrâ ve iskāt ve her birimiz ber-minvâl-i muharrer âharın ibrâsını kabûl eyledik ba‘de’l-yevm menzil-i mezkûrun ebniye ve arsasında benim ve müvekkil-i merkūm es-Seyyid İsmail Ağa’nın aslâ ve kat‘â alâka ve medhallerimiz kalmayıp menzil-i mezkûrun ebniyesi müşteri-i müvekkil-i mûmâ-ileyh es-Seyyid Mehmed Emin Faik Efendi’nin mülk-i müşterâları ve arsası dahi dâhil-i havza-i tasarrufları olmuşdur bi’s-sıhhati ve’l-âfiye temellük ve tasarruf buyursunlar dediklerinde gıbbe’t-tasdîki’ş-şer‘î mâ vaka‘a bi’t-taleb ketb olundu.<br><br>Fî 21 S sene 1247<br><br>Şuhûdü’l-hâl: Kâtib-i muhâsebe Mehmed Efendi b. Abdurrahman, Ketebeden Hafız Mehmed Esad Efendi b. Mehmed, Kethüdâ-i muhzırân Hafız İsmail Ağa b. Mustafa, Kâtib-i sânî Mehmed Ebulfazl Efendi, Ali Ağa b. el-Hâc Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=34404"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34406"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o522"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>