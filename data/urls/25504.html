﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 532<br>Hüküm no: 617<br>Orijinal metin no: [75b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sinan Beşe’nin, varisine vermesi için İbrahim Bey b. Mehmed’e emanet bıraktığı içinde para bulunan kesenin verasetini ispat eden Ali Bey b. Hasan’a verilmesi</b><br><br>İsbât-ı verâset.<br><br>Sarây-ı Cedîd-i Sultanî’de Dellâkler Odabaşısı ahâlîsinden işbu râfi‘u’l-vesîka Ali Bey b. Hasan nâm kimesne meclis-i şer‘de İbrahim Bey b. Mehmed mahzarında üzerine da‘vâ ve takrîr-i kelâm edip bin altmış altı senesinde İştib kazâsına tâbi‘ Dentce(?) nâm karye sükkânından Sinan Beşe b. nâm kimesne deryâ seferine gider oldukda mühürlü bir kîse ile ma‘lûmü’l-mikdâr akçesini, benim için vârisim Ali Bey’e ver, deyü mezbûr İbrahim Bey’e teslîm ol dahi ahz u kabz edip ol târihde küffâr ile hîn-i muhârebede Kepezburnu nâm mevzi‘de Ali Kapudan sefînesini küffâr ateşe urup mezbûr Sinan Beşe ol sefînede olmağla harîken fevt olup ve ben mezbûr Sinan Beşe’nin babasının li-ebeveyn karındaşı oğlu ve usûbet-i nesebiye cihetinden hasran vârisi olup zira benim babam mezbûr Hasan müteveffâ-yı mezbûrun babası Mustafa ile li-ebeveyn karındaşlardır, babaları Bali ve anaları Fâtıma ve cedleri Veli ve maskat-ı re’simiz karye-i mezbûre iken mezbûr İbrahim Bey zikrolunan mühürlü kîseyi bana teslîmden imtinâ‘ eder suâl olunup teslîme tenbîh olunması murâdımdır dedikde gıbbe’s-suâl mezbûr İbrahim Bey zikrolunan mühürlü kîseyi vech-i muharrer üzere ahz u kabzını ikrâr lâkin mezbûr Sinan Beşe’nin vefâtı ve merkūm Ali Bey’in ber-vech-i muharrer verâseti ma‘lûmum değildir deyü inkâr edicek evvelâ mezbûr Ali Bey’den merkūm Sinan Beşe’nin vefâtına beyyine taleb olundukda karye-i mezbûre sükkânından Süleyman Beşe b. Mehmed ve Hüseyin Beşe b. Mustafa nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ mezbûr Sinan Beşe zikrolunan Kepezburnu’nda merkūm Ali Kapudan sefînesinde bizim huzûrumuzda harîken fevt oldu, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iye eylediklerinde ba‘de’t-ta‘dîl ve’t-tezkiye şehâdetleri makbûle oldukdan sonra sâniyen mezbûr Ali Bey’den verâsetine beyyine taleb olundukda yine karye-i mezbûre sükkânından Hüseyin b. Mehmed ve Mahmud Beşe b. Abdullah nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ mezbûr Ali Bey müteveffâ-yı mezbûr Sinan Beşe’nin babası Mustafa’nın li-ebeveyn karındaşı oğlu usûbet-i nesebiye cihetinden hasran vârisidir, zira mezbûr Sinan Beşe’nin babası mezbûr Mustafa merkūm Ali’nin babası Hasan ile li-ebeveyn karındaşlardır, babaları Bali ve anaları Fâtıma ve cedleri Veli’dir ve maskat-ı re’sleri karye-i mezbûredir, bundan gayrı vârisi ve terekesine âhar müstahık olduğu ma‘lûmumuz değildir, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebince zikri vürûd eden kîseyi mührü ile müdde‘î-i mezbûra teslîme merkūm İbrahim Bey’e tenbîh olunup mâ-vaka‘a bi’t-taleb ketb olundu.<br><br>Fi’l-yevmi’s-sânî aşer min-Şevvali’l-mükerrem li-sene isneyn ve seb‘în ve elf.<br><br>Şuhûdü’l-hâl: Abdi b. Hüseyin, Mehmed b. Ramazan, Rasûl b. Rıdvan, Keşfî Mustafa Efendi b., Kastamonî Mehmed Efendi.</p>          <br><a title="Önceki sayfa" style="text-decoration:none" href="./ayrmetin.php?idno=25503"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25505"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b532"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o991"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>