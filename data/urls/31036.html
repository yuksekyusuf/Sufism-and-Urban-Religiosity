﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 257<br>Hüküm no: 282<br>Orijinal metin no: [38a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul Boğaziçi’ndeki Kireççi esnafının nizamı</b><br><br>Kireççi esnâfı nizâmına dâir i‘lâm<br><br>İşbu i‘lâma bi’l-iktizâ bâ-irâde-i aliyye şürût-ı âhar dahi zam olunduğuna binâen darb olunub zîre kaydolunmuşdur.<br><br>[Mühür] Süleyman Sezâi hâtem-i devlet<br><br><<Ma‘rûz<br><br><<Bu dâ‘îleri ve izzetlü ser-bostaniyân-ı hâssa ağa ve sermi‘mârân-ı hâssa ağa kullarına hitâben Boğaziçi’nde vâki‘ kireççi tâifesi bi’l-müzâkere hüsn-i nizâma bend ve müceddeden ta‘ahhüde râbıt olunmak mazmûnunda beyaz üzerine sâdır olan fermân-ı âlîşâna imtisâlen izzetlü ser-bostâniyân-ı hâssa ağa kulları tarafından mürsel kireççibaşı Haseki Mehmed Ağa ve sermimârân-ı hâssa el-Hâc Nurullah Ağa kulları hâzır oldukları hâlde kireççiler kethüdâsı Margabet v. Kosta Boğaziçi’nde ve Topkapı hâricinde vâki‘ kireç hark eden Nikola v. Yani ve Yamandi v. Yani ve Kosta v. Astar ve Metro ve Yani ve Vasil ve Panayot ve Metro ve Kirkor ve Levend v. Vasil ve Simon ve Kiriçe v. Kosta ve Agob v. Kazer nâm zimmîler meclis-i şer‘a ihzâr ettirilip sâdır olan fermân-ı âlîşânı muvâcehelerinde feth ve kırâet ve mazmûn-ı münîfi cümlesine tefhîm olundukda her biri sem‘an ve itâ‘aten merâsimini ba‘de’l-edâ lâkin bu eyyâmda ücret-i amele ve semen-i taş ve semen-i hatab ve mesârif-i sâire ziyâdeye resîde olup ol vechile iki kat mesârif ile hark eylediğimiz kireç harcına vefâ eylemediğinden mâ‘adâ bir müddetden beri ba‘zı mahalle bey‘ eylediğimiz kireç esmânına destres olmadığımızdan dâimâ mesârif-i kesîreye mübtelâ ve mine’l-kadîm beher fırın harkında iki bin akçe harc-ı fırın ve horasancıya bey‘ eylediğimiz kirecin beher kayığından yüz para ve perâkende bey‘ olunan kirecin beher çuvalından birer para kireççi başı tarafına veregelmişken bir müddetden beri avâid-i mezkûreye kanâ‘at olunmayıp ziyâde ahz eylediklerinden bir vechile takatimiz kalmayıp perâkende ve perîşan olacağımız zâhir hallerimize merhameten nizâm-ı kavîye rabt olunmak murâdımızdır deyü istirhâm ve husûs-ı merkūm vâkı‘a mutâbık olduğu erbâb-ı vukūfun tahkīkinden âşikâr olduğundan sıyâneten li’l-mîrî ve ibâdullâh vaz‘-ı kadîmi üzere beher çuvalı otuz beş vakıyye hâlisü’l-ayar kireç olup gerek mîrî ve gerek ibâdullâh ve gerek horasancı esnâfının aldıkları kireçde asla toz olmayıp mahallinde vezn ve kantar olundukda taşı başka ve tozu başka ihrâc olunup ve perâkende olarak bahçe kapısında füruht olunan kireç dahi vezn ve kantar olundukda tammü’l-ayar vezn olan kireç beher kantarı cânib-i mîrîye yirmişer paraya ve ibâdullâha yirmibeşer paraya ve horasancıya otuzar paraya bey‘ dâimen ve müstemirren yirmi ocak hark olunup ve kireççibaşı olanlar dahi ibâdullâha bey‘ olunan kirecin beher kantarında dörder akçe ve bahçekapısında perâkende bey‘ olunan kirecin beher çuvalında birer para ve horasancıya bey‘ olunan kirecin beher kayığından beşer guruş avâid alıp ziyâde ile rencîde olunmamak ve gerek mîrî ve gerek ibâdullâha kireç husûsunda zarûret ve hasâret çekdirmemek üzere bi’l-müzâkere cümle ittifâkıyla müceddeden nizâm-ı kavîye rabt olundukda kireççi esnâfı dahi her biri râzılar ve fîmâ ba‘d vech-i meşrûh üzere bey‘-birle dâimen ve müstemirren yirmi ocak hark ile i‘mâl-i kireç edip cânib-i mîrîye ve ibâdullâha muzâyaka olmamak üzere ta‘ahhüd ve ittifâk ve hilâfına hareket eder olur ise tedîb-i lâyıkaları icrâ olunmasına râzılar ve kireççibaşı ağa dahi vech-i meşrûh üzere olan avâid-i kadîme kanâ‘at edip ziyâde avâid talebiyle esnâf-ı mezkûreyi kat‘an rencîde etmemek üzere ta‘ahhüd etmeleriyle husûs-ı mezkûr ilâ-mâşâallah düstûrü’l-amel tutulup hilâfına hareket eden esnâf-ı mezkûrenin cezâları icrâ olunacağını avâid-i mezkûrdan ziyâde gerek kireççibaşı ve gerek taraf-ı âhardan nesne talebiyle esnâf-ı mezkûre rencîde olunmamak üzere Başmuhâsebe’ye kayd ve ser-bostâniyân-ı hâssa ağa ve mimâr-ı hâssa kullarına ilmühaberi verilip ekîd ve şedîd bir kıt‘a fermân-ı âlîleri sudûru istisvâb-ı âli idüğü İstanbul Mahkemesi’nden huzûr-ı âlîlerine i‘lâm olundu.<br><br>Fî-27 min-Zilhicce sene [1]216</p>          <br><a title="Önceki sayfa" style="text-decoration:none" href="./ayrmetin.php?idno=31035"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31037"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o625"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>