﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 118<br>Hüküm no: 70<br>Orijinal metin no: [13b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Blaşe bt. Danyel’in bir bab odayı babasının kendisine hibe ettiğini şahitler huzurunda ispat ettiği</b><br><br>Hibe, bâ-imzâ-i hazret-i efendi.<br><br>Mahmiye-i İstanbul’da Altımermer kurbünde Yenimahalle sâkinelerinden râfi‘atü’l-vesîka Blaşe bt. Danyel nâm Nasrâniye meclis-i şer‘-i şerîf-i enverde babası merkūm Danyel muvâcehesinde üzerine da‘vâ ve takrîr-i kelâm edip babam merkūm Danyel yedinde mülk ve hakkı olup mahalle-i merkūmede vâki‘ bir tarafdan Hazrosondar? veresesi mülkleri ve iki tarafdan Hüseyin Efendi Vakfı ve bir taraf-ı râbi‘i tarîk-i âm ile mahdûd menzilde tarîk-i âm tarafında vâki‘ bir bâb tahtânî odasını târih-i kitâbdan sekiz sene mukaddem mülkünden ifrâz ve bana hibe-i sahîh-i şer‘î ile hibe ve temlîk ve teslîm eyledikde ben dahi meclis-i hibede ittihâb ve temellük ve tesellüm ve kabz ve kabûl edip zikr olunan bir bâb fevkānî ve bir bâb tahtânî oda mülk-i mevhûbum olmuş iken babam merkūm Danyel bi-gayr-ı vech-i şer‘î mu‘âraza ve müdâhale eder suâl olunup men‘ olunması matlûbumdur dedikde gıbbe’s-suâl merkūm Danyel cevâbında fi’l-vâki‘ zikr olunan odalarda mu‘âraza ve müdâhalesini ikrâr lâkin hibe-i merkūmeyi bi’l-külliye inkâr edicek müdde‘iyye-i merkūme Blaşe Nasrâniyeden da‘vâsına mutâbık beyyine taleb olundukda mahalle-i merkūme ahâlîsinden olup udûl-i Müslimînden es-Seyyid İbrahim b. es-Seyyid Derviş Ağa nâm kimesne ile beynlerinde udûlden Anton v. Hadros ve Yani v. Hristo nâm zimmîler li-ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ işbu merkūm Danyel zimmî zikr olunan İstanbul’da Altımermer kurbünde Yenimahalle’de vâki‘ bir tarafdan [14a] Hazrosondar? veresesi mülkleri ve iki tarafdan Hüseyin Efendi Vakfı ve bir tarafdan tarîk-i âm ile mahdûd mülk menzilde tarîk-i âm tarafında olan bir bâb fevkānî ve bir bâb tahtânî odasını târih-i kitâbdan sekiz sene mukaddem bizim huzûrumuzda mülkünden ifrâz ve kızı müdde‘iyye-i merkūme Blaşe Nasrâniyeye hibe-i sahîh-i şer‘iyye ile hibe ve temlîk ve teslîm ol dahi meclis-i hibede ittihâb ve temellük ve tesellüm ve kabz ve kabûl etmişidi biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm merkūm Danyel zimmî mu‘ârazadan men‘-birle mâ-vaka‘a bi’t-taleb ketb olundu.<br><br>Fî 5 Rebî‘ülevvel sene [1]143.<br><br>Şuhûdü’l-hâl: Abdullah Efendi Musazâde, Abdullah Efendi Eminzâde, Salih Çelebi b. Süleyman, Mehmed Çelebi kethüdâ-yı muhzırân, Abdullah Efendi b. Ahmed, el-Hâc Mehmed Efendi.</p>          <br><a title="Önceki sayfa" style="text-decoration:none" href="./ayrmetin.php?idno=4993"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4995"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b118"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o750"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>