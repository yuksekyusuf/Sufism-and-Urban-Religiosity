﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 128<br>Hüküm no: 119<br>Orijinal metin no: [23a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yorgi v. Nikola’nın Panayot v. Yorgi’ye mülk menzili ile tarla ve bağın yarım hissesini sattığı</b><br><br>Vilâyet-i Rumeli’nde Mora sancağında Kartine kazâsına tâbi‘ Valtaşinik nâm karyede sâkin Yorgi v. Nikola nâm zimmî tarafından bey‘ ve tefvîz-i âti’z-zikri ikrâra vekîl olup hasm-ı şer[‘î]-i câhid mahzarında Mihal v. Yani ve Kosta v. Nikola şehâdetleri ile şer‘an vekâ[leti] sâbite olan Andriye v. Yorgi meclis-i şer‘-i hatîr-i lâzımü’t-tevkīrde müvekkil-i mezbûr Yorgi’nin dâmâdı işbu râfi‘ü’l-kitâb Panayot v. Yorgi muvâcehesinde bi’l-vekâle ikrâr ve takrîr-i kelâm edip akd-i âtî sudûruna değin müvekkil-i mezbûrun silk-i mülk-i sahîhimde münselik olan emlâkden karye-i mezbûrede vâki‘ etrâfı Rizo v. Mavrodi ve Baba Mihal v. Yani ve Anderceso v. Papa Tonlu mülkleri ve tarîk-i âm ile mahdûd bir fevkānî beyti ve altında mahzeni müştemil mülk menzili ve yine karye-i mezbûrede vâki‘ lede’l-ahâlî ma‘lûmü’l-hudûd bir fevkānî beyti ve altında mahzeni ve bostan yerini ve zât-ı eşcâr-ı müsmire hadîkayı müştemil mülk menzili ve karye-i mezbûre bağları dâhilinde vâki‘ lede’l-cîrân ma‘lûmü’l-hudûd tahmînen yirmi çapalık üç kıt‘a bağdan ve şırahâne ve üç aded kebîr fıçıdan nısf hisse-i şer‘iyye-i şâyi‘asını bi-safkatin vâhidetin ve dâmâdı merkūm Panayot’a dört bin beş yüz elli dört ceyyid ve cedîd râyic fi’l-vakt akçeye bey‘-i bâtt-ı sahîh-i şer‘î ile bey‘ ve kabz-ı semen edip mârrü’z-zikr mebî‘leri mahallinde kabza müşterî-i [me]rkūmu taslît eylediğimden sonra yine karye-i mezbûre sınırı dâhilinde vâki‘ inde ahâliyi’d-diyâr her biri ma‘lûmü’l-hudûd ve’l-mikdâr mevâzi‘-i müteferrikada vâki‘ tahmînen iki müd tohum isti‘âb eder on beş kıt‘a tarladan nısfının hakk-ı tasarrufunu dahi sâhib-i arz ma‘rifetiyle merkūma tefvîz edip ol dahi vech-i mübeyyen üzre tefevvuz ve kabûl eyledikden sonra mukābele-i tefvîzde olan bin nakd-i mezbûrü’n-na‘t akçeyi mezbûr Panayot yedinden tamâmen ahz u kabz eyledim, ba‘de’l-yevm zikr olunan emlâkden nısf hisse-i şer‘iyye-i şâyi‘ası merkūm Panayot’un emlâk-ı müşterâ-yı sarîhidir ve mârrü’z-zikr tarlaların dahi nısfının hakk-ı tasarrufu mezbûrundur, sâir emsâli tasarrufu gibi mutasarrıf olsun dedikde gıbbe’t-tasdîk mâ vaka‘a bi’t-taleb ketb olundu. Hurrire fi’l-yevmi’l-âşir min Rebî‘ilâhir li sene erba‘a ve hamsîn ve elf.<br><br><br>Şuhûdü’l-hâl: Ali b. Mustafa, İbrahim Çelebi b. Mustafa, Baba Süleyman b. Turgud, Musa b. Mustafa, Dimitri v. Yorgi, Panayot v. Yorgi, Kosta v. Nikola, Yani [v.] Mihal, Rizo v. Mavrodi, Panayot v. Mihal, Varto v. Yani, Yani [v.] Laka</p>          <br><a title="Önceki sayfa" style="text-decoration:none" href="./ayrmetin.php?idno=14140"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14142"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b128"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o312"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>