﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 93<br>Hüküm no: 57<br>Orijinal metin no: [8a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Âişe bt. Yahya’ya hibe edilen eve Emine bt. Abdullah’ın müdahale etmemesi </b><br><br>Da‘vâ-yı âti’l-beyânın mahallinde istimâ‘ı için savb-ı şer‘den mevlânâ Mustafa Efendi irsâl olunup ol dahi Havâss-ı Refî‘a kazâsı müzâfâtından Terkos nâhiyesine tâbi‘ Yassıviran nâm karyeye varıp zeyl-i kitâbda muharrerü’l-esâmî olan müslimîn mahzarlarında akd-i meclis eyledikde karye-i mezbûre sâkinlerinden iken bundan akdem fevt olan Osman Subaşı nâm müteveffânın ümm-i veledi olan Emine bt. Abdullah nâm hâtun mahfil-i kazâda müteveffâ-yı mezbûrun ammi kızı Âişe bt. Yahya nâm hâtun muvâcehesinde takrîr-i da‘vâ edip karye-i mezbûrede vâki‘ bir tarafdan merhûm Ali Paşa câmi‘-i şerîfi ve bir tarafdan Receboğlu nâm kimesne çayırı ve iki tarafdan tarîk-i âm ile mahdûd olup mezbûre Âişe Hâtun’un taht-ı tasarrufunda olan menzil müteveffâ-yı mezbûr Osman Subaşı’nın mülk-i sarîhi olup fevt oldukda verâseti oğlu Mehmed nâm sagīre ve kızı Fâtıma nâm sagīreye münhasıra oldukdan sonra sagīrân-ı mezbûrân dahi fevt olduklarında verâsetleri bana münhasıra olmağın bi hasebi’l-irsi’ş-şer‘î menzil-i mezbûr bana intikāl eylemiş iken hâlâ mezbûr Âişe bi gayrı vechin tasarruf eder suâl olunup bi hasebi’ş-şer‘ ihkāk-ı hak olunmak matlûbumdur dedikde gıbbe’s-suâl mezbûre Âişe cevâbında [8b] fi’l-hakīka menzil-i mahdûd-ı merkūm müteveffâ-yı mezbûr Osman Subaşı’nın mülk-i sarîhi olup lâkin hâl-i hayâtında ve kemâl-i sıhhatinde târih-i kitâbdan otuz sene mukaddem bana hibe-i sahîha-i şer‘iyye ile hibe ve temlîk ve teslîm etmeğin mülk-i mevhûbum olup ilâ hâze’l-ân mülkiyyet üzre tasarrufumdadır deyicek müdde‘iye-i mezbûre Emine Hâtun hibe-i merkūmeyi münkire olıcak merkūme Âişe Hâtun’dan hibe-i mezkûra beyyine taleb olundukda udûl-i ricâlden Mahmud Çelebi b. Mehmed ve Mehmed b. Receb nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-hakīka müteveffâ-yı mezbûr Osman Subaşı hâl-i hayâtında bizim huzûrumuzda kirâren ikrâr edip menzil-i mezbûru ammim kızı mezbûre Âişe için iştirâ edip mezbûre Âişe’ye hibe-i sahîh-i şer‘iyye ile hibe ve temlîk edip benim vechen mine’l-vücûh alâkam yokdur deyip bizi husûs-ı mezbûra vech-i meşrûh üzre işhâd eylemiş idi ve ile’l-ân mezbûre Âişe’nin tahtı tasarrufundadır. Biz bu husûsa şâhidleriz şehâdet dahi ederiz deyû edâ-i şehâdet-i şer‘iyye etmeğin ba‘de şerâiti’l-kabûl şehâdetleri hayyiz-i kabûlde vâkı‘a olduğunu mevlânâ-yı mezbûr mahallinde ketb ve tahrîr ba‘dehû meclis-i şer‘de vukū‘u üzre ihbâr etmeğin mezbûre Emine Hâtun bî-vech mu‘ârazadan men‘ birle mâ vaka‘a ketb olundu. Hurrire fi’l-yevmi’s-sâdis ve’l-ışrîn min Cemâziyelevvel li sene seb‘a ve erba‘în ve elf.<br><br><br>Şuhûdü’l-hâl: Mustafa b. Mehmed Efendi el-İmâm, Ali Halîfe b. Mustafa el-Müezzin, Habib Beşe b. Kasım, Mehmed Çelebi b. Osman, Mustafa b. Abdullah, Ömer b. Abdullah, Ahmed b. Mustafa, Hasan b. Abdullah, Ahmed b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=13474"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13476"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b093"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o548"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>