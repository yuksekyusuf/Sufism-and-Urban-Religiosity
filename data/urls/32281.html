﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 403<br>Hüküm no: 284<br>Orijinal metin no: [109b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Frenk diyarına gidecek yapağıdan müruriye vergisi alınmasının nizam gereği olduğu</b><br><br>Yapağı fermânı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- tevkī‘-i refî‘-i hümâyûn [vâsıl olucak ma‘lûm ola ki]<br><br>Debbağ ve yapağı tüccârı Rikâb-ı hümâyûnuma arzuhâl edip Îrâd-ı Cedîd Hazînesi’nin hîn-i ref‘inde memâlik-i mahrûsemden alınıgelen yapağı resmi men‘ u def‘ olunmuş iken İstanbul Gümrüğü emîni tarafından bunların bey‘ u şirâ eyledikleri yapağının beher kantarında mürûriye nâmıyla üçer guruş taleb ve tahsîl olunmakda olduğunda[n] mürûriye-i mezkûrenin men‘ u def‘i husûsunu istirhâm eyledikleri ecilden kuyûd-ı lâzımesi ba‘de’l-ihrâc hâlâ İstanbul Emti‘a Gümrüğü emîni Dergâh-ı mu‘allâm kapıcıbaşılarından el-Hâc Ahmed -dâme mecduhû-dan isti‘lâm olundukda memâlik-i mahrûsemde lüzûmu mertebe bey‘ u şirâ olunan yapağıdan kānûn-ı kadîm üzere fakat müteveccih olan resm-i gümrüğü alınıp âhar nâm ile bir akçe ve bir habbe taleb olunma[ma]k ve diyâr-ı Efrenciyyeye bey‘ u füruht olunacak yapağının beher kantarında gümrükcüler ma‘rifetiyle mürûriye [110a] olarak bâyi‘lerinde[n] üçer guruş alınmak ve işbu Efrence satılan yapağı mürûriyesinden olarak İstanbul Gümrükcüsü tarafından Tersâne-i âmirem Hazînesi’ne senevî yüz yirmi bin guruş verilmek üzere müceddeden nizâma rabt olunmuş olduğundan el-yevm yalnız Efrenc diyârına gidecek yapağının tamamen gümrüğü alındıkdan sonra beher kantarından üçer guruş resm-i mürûriyesi tahsîl olunmakda olduğu Gümrük emîni mûmâ-ileyhin i‘lâmı meâlinden ve kuyûddan müstebân olmağla bu sûretde rüsûm-ı mürûriye-i mezkûre vâridât-ı mukarrere hükmüne girip tebdîl ve tağyîri câiz olmadığı ecilden fîmâ-ba‘d bu makūle istid‘âya cesâret edenler tedîb olunmak üzere mürûriye-i mezkûre bilâ-kusûr tahsîl olunmak fermânım olmağın bâ-takrîr işbu emr-i âlî-şânım ısdâr ve irsâl olunmuşdur. İmdi vusûlünde sen ki mevlânâ-yı mûmâ-ileyhsin, mazmûn-ı emr-i şerîfimi iktizâ edenlerin gûş-ı hûşlarına ilkā ve hilâfından ittikā eylemelerini tenbîh ve te’kîd eylemen bâbında fermân-ı âlî-şân <<ısdâr ve irsâl olunmuşdur. Buyurdum ki>> sâdır olmuşdur. Buyurdum ki: Hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i âlî-şânımın mazmûnuyla âmil olasız. Şöyle bilesiz alâmet-i şerîfe i‘timâd kılasız.<br><br>Tahrîren fi’l-yevmi’t-tâsi‘ min-Recebi şerîf sene selâse ve işrîn ve mieteyn ve elf.<br><br>Be-makām-ı Kostantıniyyet-i mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32280"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32282"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b403"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o608"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>