﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Ahi Çelebi Mahkemesi 1 Numaralı Sicil (H. 1063-1064 / M. 1652-1653)<br>cilt: 49,&nbsp;sayfa: 123<br>Hüküm no: 131<br>Orijinal metin no: [20b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kepenekçi Sinan Efendi Mahallesi’ndeki iki evin Vâlide Sultan Vakfı için satın alındığı</b><br><br>Aliyyetü’z-zât melekiyyetü’s-sıfât tâcü’l-mestûrât Vâlide Sultan -dâmet ismetuhâ- hazretlerinin kethüdâları olan umdetü’l-emâcid ve’l-ekârim Mehmed b. Ali Ağa’nın mahmiye-i İstanbul’da Kepenekçi Sinan Efendi Mahallesi’nde vâki‘ menzile bi’t-taleb irsâl olunan mevlânâ Mehmed Efendi el-Kādı zeyl-i kitâbda isimleri mastûr olan Müslimîn ile varıp akd-i meclis-i şer‘-i şerîf olundukda mezbûr Sinan Efendi mersûmun evlâdından olup vakfiye-i ma‘mûlün-bihâsında tasrîh olunduğu üzere ber-vech-i meşrûtiyet mütevellî ve nâzır olan umdetü’l-ulemâ ve’l-mevâlî Merhabazâde Ahmed Efendi meclis-i mezbûrda merkūm Mehmed Ağa mahzarında ikrâr-ı tâm ve bast-ı merâm edip vakf-ı mezbûrda olup bir tarafdan menzil-i mersûm ve iki tarafdan vakf-ı mersûm ve bir tarafdan ba‘zan Koyunzâde Mehmed Efendi ve ba‘zan mi‘mâr-ı sâbık Kasım Ağa mülkleri ile mahdûd olup Abraham v. Bali ve Yohan v. Yasef ve Mosi nâm Yahûdilerden tefevvüz edip tûlen on sekiz buçuk zirâ‘ arzan on üç zirâ‘ bi-hesâb-ı şatrancî iki yüz kırk zirâ‘ arsası olan menzili ve yine vakf-ı mezbûrda ma‘lûmü’l-hudûd on beş bâb oda ve havluyu müştemil olan Yahûdi hânenin mutasarrıflarından izn-i mütevellî ile tefevvüz eylediği sekiz bâb oda ve yedimde olan keşf hüccetinde tafsîl olunduğu üzere altmış dört zirâ‘ havluda otuz dört zirâ‘ arsayı mukāta‘a ile ahza tâlib olup cânib-i vakıfda dahi mesârif-i lâzımeye müsâ‘ade olmayıp her vechile enfa‘ olmağın mezbûr Mehmed Ağa yedinden vakf-ı mezbûr için üç yüz elli guruşa ahz u kabz edip ve her senede vakıf için bin beş yüz akçe mukāta‘a vechi üzere def‘ [ve] teslîm etmek için ve mülkiyet üzere binâya izin verilip vech-i muharrer üzere yedine tezkire vermişimdir dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde tahrîr ve alâ-vukū‘ihî meclis-i şer‘de inhâ ve takrîr etmeğin mâ-hüve’l-vâki‘ bi’t-taleb ketb olundu.<br><br>Fi’l-ışrîn min-Zilka‘deti’ş-şerîfe li-sene selâse ve sittin ve elf.<br><br>Şuhûdü’l-hâl: Seyyid Hasan Efendi el-İmâm, Sefer Ağa b. Abdullah el-Müteferrika, Fahrü’l-kuzât Mehmed Efendi, Fahrü’l-eimme Hacı Efendi, Korucu Mehmed Bey, Fahrü’l-müderrisîn İbrahim Efendi, Terekeci İbrahim, Yusuf Bey el-cündî, Ahmed Ağa el-cündî, Mehmed Ağa b. Ahmed ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=313"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=315"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ahi001&bsm=ahi001b123"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ahi001&bsm=ahi001o422"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>