﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 432<br>Hüküm no: 416<br>Orijinal metin no: [59a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Arnavut Mustafa Ağa’nın Kastamonu Sancağı mütesellimliğini kefaletiyle iltizam ettiği Sarraf Armiya aleyhine açtığı alacak davasının henüz sonuçlandırılmadığı</b><br><br>Mazbata kaydı<br><br>Ma‘rûz<br><br>Sâhib-i arzuhâl mültezim tâifesinden Arnabud Mustafa Ağa b. Ahmed nâm kimesne meclis-i şer‘-i münîrde İstanbul’da Yeni Han’da mütemekkin sarrâf tâifesinden derûn-ı arzuhâlde mersûmü’l-ism Armiya v. İstefan nâm zimmî muvâcehesinde ben bundan akdem gāib ani’l-meclis Behlül nâm kimesne ile iştirâken medîne-i Kastamonu Sancağı Mütesellimliği’nin târih-i i‘lâm senesi Mart’ı ibtidâsından sene-i mezbûre Şubat’ı gāyetine gelince bir seneliğini Darbhâne-i âmire tarafından sarrâf-ı mersûm kefâletiyle iltizâm ve kabûl ve sâdır olan bir kıt‘a iltizâm emrini ahz ü kabz ve sarrâf-ı mersûma bi’l-emâne teslîm edip bu husûsa kırk iki bin guruş malımdan harc ü sarf eylediğimden sonra livâ-i mezbûr mütesellimliğini vüzerâ-yı i‘zâmdan sâbıkā rikâb-ı hümâyûn kāimmakāmı devletlü inâyetlü Tayyar Mahmud Paşa hazretleri matlûb buyurup masrûfum olan meblağ-ı merkūm kırk iki bin guruşun üzerine on bin guruş dahi fâide zammıyla cem‘an elli iki bin guruş bana i‘tâ etmek üzere mukāvele olunmuş iken sarrâf-ı mersûm şerîkim gāib-i mezbûr Behlül ile bi’l-ittifâk emr-i âlî-şân-ı mezkûru vezir-i müşârün-ileyh hazretlerine getirip benim kat‘a haber ve âgâhım yoğiken elli iki bin guruşu benim için sarrâf-ı mersûm ahz ü kabz etmekle meblağ-ı mecmû‘-ı mezkûru mersûm Armiya zimmîden taleb ederim deyü ba‘de’d-da‘vâ ve’l-istintâk sarrâf-ı mersûm dahi cevâbında eğerçi livâ-i mezbûr mütesellimliğini müdde‘î-i mezbûr Mustafa Ağa ile gāib-i merkūm Behlül iştirâken iltizâm ve kabûl edip lâkin vezir-i müşârün-ileyh hazretleri fermân-ı âlî-şânı benden aldığı esnâda beş bin guruş müdde‘î-i mezbûr Mustafa Ağa için ve beş bin guruş gāib-i merkūm Behlül için verip cem‘an on bin guruş ahz ü kabz etmemle mâ‘adâ kat‘a nesne kabz etmedim deyü kırk iki bin guruşu inkâr etmekle müdde‘î-i mezbûr ber-vech-i muharrer müdde‘âsını isbât için târih-i i‘lâm senesi Muharrem’inin yirmi sekizinci günü şâhide havâle olunup tarafeyn bir dahi meclis-i şer‘a gelmemeleriyle henüz da‘vâlarına faysal verilmediği vekāyi‘ kâtibimiz cerîdesinde mazbût olup imtisâlen li’l-emri’l-âlî sûret-i zabtı ihrâc ve İstanbul Mahkemesi’nden huzûr-ı âlîlerine i‘lâm olundu.<br><br>Fî 19 min-Cumâdelâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31823"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31825"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b432"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o614"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>