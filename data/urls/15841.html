﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 389<br>Hüküm no: 459<br>Orijinal metin no: [69b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sâliha Hatun bt. Abdülmennân ile çocuklarının miras ev hisselerini Süleyman Ağa b. Abdülmennân’a satmaları</b><br><br>Husûs-ı âti’l-beyânın mahallinde ketb ve tahrîri iltimâs olunmağın savb-ı şer‘-i enverd[en] mevlânâ Mehmed Efendi b. Nasuh irsâl olunup ol dahi zeyl-i kitâbda muharrerü’l-esâmî müslimîn ile Havâss-ı Aliyye kazâsına tâbi‘ kasaba-i Hasköy’de Abdüsselâm mahallesi sâkinelerinden Sâliha Hâtun bt. Abdülmennân’ın menziline varıp akd-i meclis-i şer‘-i mübîn eyledikde mahmiye-i İstanbul’da Cezerî Kasım Paşa mahallesi sükkânından iken bundan akdem vefât eden İbrahim Ağa b. Ahmed nâm müteveffânın verâseti zevce-i metrûkesi mezbûre Sâliha Hâtun ile sulbî kebîr oğulları Osman Ağa ve Nuh Ağa’ya münhasıra olup tashîh-i mes’eleleri on altı sehimden i‘tibâr olunup sihâm-ı mezkûreden iki sehmi merkūme Sâliha Hâtun’a ve yedişer sehmi dahi mezbûrân Osman Ağa ve Nuh Ağa’nın her birine isâbet ve intikāl eylediği ve mezbûre Sâliha Hâtun mezbûr Nuh Ağa’nın menzil-i âti’z-zikrde olan yedi sehim hisse-i mezkûresini semen-i ma‘lûma iştirâ edip irsen ve şirâen dokuz sehim hisseye mâlike olduğu şer‘an zâhir ve mütehakkik oldukdan sonra mezbûr Osman Ağa asâleten ve merkūme Sâliha Hâtun’un hâlâ zevci ve tarafeynden menzil-i mezkûrda olan dokuz sehim hisse-i merkūmesini bey‘a ve semeni ba‘de’l-kabz kendiye îsâle vekîli olup hasm-ı câhid-i şer‘î mahzarında mezbûrenin zâtını ma‘rifet-i şer‘iyye ile ârifân olan Mustafa Çelebi b. Yusuf ve Mehmed Çelebi b. Hasan şehâdetleriyle şer‘an vekâleti sâbite olan el-Hâc Ahmed Ağa b. Süleyman vekâleten meclis-i ma‘kūd-ı mezkûrda işbu râfi‘ü’l-kitâb Süleyman Ağa b. Abdülmennân mahzarında her biri asâleten ve vekâleten ikrâr-ı tâm ve takrîr-i kelâm edip müteveffâ-yı mezbûr İbrahim Ağa’nın muhallefâtından olup zikr olunan Abdüsselâm mahallesinde vâki‘ bir tarafdan ba‘zan Mahmud Ağa b. Mustafa mülkü ve ba‘zan ser-habbâzân Mehmed Çelebi mülkü ve bir tarafdan ba‘zan Fâtıma ve Meryem bintey Şaban nâm hâtunlar mülkleri ve ba‘zan yine bizim mülkümüz [70a] ve ba‘zan Birincibaşı kızı Ümmühâni Hâtun mülkü ve bir tarafdan ba‘zan Hasan Çelebi b. Ali ve ba‘zan Emine Hâtun vakfı ve bir tarafdan tarîk-i âm ile mahdûd dört bâb fevkānî odaları ve sofa ve dehliz ve iki bâb tahtânî oda ve bir kiler ve matbah ve iki halvetli hamamı ve camekânı ve bir kenîfi ve üç bi’r-i mâ ve iki kenîf ve bir mikdâr arsa-i hâliyeyi ve zât-ı eşcâr-ı müsmire ve gayr-ı müsmire hadîkayı müştemil mülk-i mevrûs menzilde olan hisse-i mezkûrelerimizi bi cümleti’t-tevâbi‘ ve’l-levâhık mezbûr Süleyman Ağa’ya bin altı yüz elli esedî guruşa tarafeynden îcâb ve kabûlü hâviye bey‘-i bâtt-ı sahîh-i şer‘î ile bey‘ ve teslîm ve temlîk ve ol dahi minvâl-i muharrer üzre iştirâ ve tesellüm ve temellük ve kabûl eyledikden sonra semeni olan meblağ-ı mezkûr bin altı yüz elli guruşu mezbûr Süleyman Ağa yedinden tamâmen ahz ve kabz eyledik ba‘de’l-yevm menzil-i mahdûd-ı mezkûr mezbûr Süleyman Ağa’nın mülk-i müşterâsı olmuşdur keyfe mâ yeşâ’ ve hasbe mâ yahtâr mutasarrıf olsun dediklerin[d]e gıbbe’t-tasdîki’ş-şer‘î vâki‘ hâli mevlânâ-yı mezbûr mahallinde tahrîr ba‘dehû ma‘an ba‘s olunan çukadâr Hasan Beşe b. Receb ve Hüseyin Çelebi b. Ali ile meclis-i şer‘a gelip her biri alâ vukū‘ihi inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sânî ve’l-ışrîn min Cumâdelâhire li sene ihdâ ve tis‘în ve elf.<br><br><br>Şuhûdü’l-hâl: Sâlih Efendi b. Mehmed, Hüseyin b. Ali, Ahmed Efendi b. Mustafa el-İmâm, Ahmed Çelebi b. Mehmed, Mehmed Çelebi b. Ahmed, Mustafa Çelebi b. Yusuf, Ali Ağa b. Mehmed, Mehmed b. Eyüb, Ali b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=15840"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15842"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b389"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o664"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>