﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Davud Paşa Mahkemesi 1 Numaralı Sicil (H. 1196-1197 / M. 1782-1783)<br>cilt: 79,&nbsp;sayfa: 160<br>Hüküm no: 119<br>Orijinal metin no: [18b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Evhaddin mahallesinden Musa Odabaşı’nın vasiyeti</b><br><br>Vasiyet<br><br>Mahmiye-i İslâmbol’da el-Hâc Evhaddin mahallesinde sâkin Musa Odabaşı b. Mahmud nâm kimesne tarafından vech-i âtî üzere vekîl olduğu Mehmed Efendi b. Mustafa ve el-Hâc Mahmud b. Ahmed nâm kimesneler şehâdetleriyle sâbit olan Mehmed b. el-Hâc Mustafa nâm kimesne meclis-i şer‘-i şerîf-i enverde işbu bâ‘isü’l-vesîka Mustafa Efendi b. Halil mahzarında bi’l-vekâle ikrâr-ı tam ve takrîr-i kelâm edip müvekkilim mezbûr Musa Odabaşı şöyle vasiyet eyledi ki, ben bi-emrillâhi te‘âlâ vefât eylediğimde mezbûr Mustafa Efendi benim vasîyy-i muhtârım olup mecmû‘ terekemi bi’l-vesâye ahz ü kabz eyledikden sonra evvelâ sünnet-i seniyye üzere levâzım-ı techîz ve tekfînime terekemden otuz guruş harc ü sarf eyleye ve hâlâ zevcem Âişe bt. Abdullah nâm hatuna zimmetimde ma‘kūdun-aleyh olan elli guruş mehr-i müeccelini ba‘de’l-edâ bâkī kalan terekemin sülüsünü ifrâz ve sülüs-i mezbûrdan otuz guruş ıskāt-ı salât-ı fâitem ve on guruş keffârât-ı yemîn ve savmım içün fukarâ-i Müslimîn beyninde devr ve tasadduk oluna ve yine sülüs-i mezbûrdan on guruşa iki aded küfegi taş iştirâ ve alâmet içün merkadimin baş ve ayak câniblerine vaz‘ ve nasb oluna ve yine sülüs-i mezbûrdan beş guruş helva tabh olunup it‘âm-ı fukarâ oluna ve yine sülüs-i mezbûrdan on beş guruş hediyeli bir Mushaf-ı şerîf iştirâ ve vakfiyet üzere talebe-i ulûmdan bir müstahak kimesneye verile ve sülüs-i mezbûrdan her ne kalır ise vasîyy-i mezbûr kendi nefsi içün ahz ü kabz eyleye ve sülüsân terekemden zevce-i mezbûre Âişe Hatun ile vilâyet-i Anadolu’da Gerede kazâsında sâkin ammim oğlu ( ) nâm kimesnenin hisse-i irsiyelerini dahi îsâl ve teslîm eyleye deyü vasiyet ve tenfîzine mezbûr Mustafa Efendi’yi vasîyy-i muhtâr nasb u ta‘yîn eyledim dedi dedikde ol dahi ber-vech-i muharrer vesâyet-i mezkûreyi kabûl ve hizmet-i lâzımesin kemâ-yenbağī edâya ta‘ahhüd ve iltizâm etmeğin mâ-vaka‘a bi’t-taleb ketb olundu.<br><br>Fî 8 min-Zilhicceti’ş-şerîfe sene 1196<br><br>Şühûdü’l-hâl: Şâhidûn-ı sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=10661"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=10663"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=dpm001&bsm=dpm001b160"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=dpm001&bsm=dpm001o678"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>