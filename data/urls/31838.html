﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 447<br>Hüküm no: 430<br>Orijinal metin no: [61b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kirkor v. Andriyas’ın Fenerkapısı’ndaki yarım menzil hissesini yedi yüz kuruşa babasına ve babasının da Ketenciler’deki çilingir dükkânı gediği hissesini dört yüz kuruşa oğlu Kirkor’a sattığı</b><br><br>Fenerkapısı’nda menzil mâddesi<br><br>Ma‘rûz<br><br>Arzuhâl eden Kirkor nâm zimmî meclis-i şer‘-i hatîrde babası derûn-ı arzuhâlde mersûmü’l-ism Andriyas v. Ohannes nâm zimmî muvâcehesinde İstanbul’da Kadırga Limanı kurbünde Kâtib Sinan Efendi Mescid-i şerîfi Vakfı’nın mütevellîsi el-Hâc Ömer Efendi tarafından mürsel vekîli câbî-i vakf es-Seyyid Hüseyin Efendi hâzır olduğu hâlde hâmiş-i arzuhâlde mastûr defter-i vakıfdan muhrec derkenâr nâtık olduğu üzere vakf-ı mezbûr müsakkafâtından İstanbul’da hısnı ebvâbından Fenerkapısı dâhilinde Tevkī‘î Cafer mahallesinde vâki‘ beher şehr altmışar akçe icâre-i müeccelelü ma‘lûmü’l-hudûd ve’l-müştemilât bir bâb menzilin nısf-ı şâyi‘i babam mersûm Andriyas zimmînin ve nısf-ı şâyi‘-i âharı zevcesi anam Talita bt. Kirkor Nasrâniyenin bi’l-icâreteyn iştirâken ve şâyi‘an taht-ı tasarruflarında iken anam mesfûre Talita bin yüz doksan altı senesi Cumâdelâhire’nin on birinci günü hâlike olup menzil-i mezkûrun nısf-ı şâyi‘i bana âdiyen intikāl etdikden sonra ben târih-i mezbûrda sagīr bulunmamla hâletem Maryem bt. Ohannes Nasrâniye vasîm olmak takrîbiyle nısf-ı menzil-i mezkûru bilâ-bedel babam mesfûr Andriyas zimmîye bi’l-vesâye bâ-re’y-i mütevellî fâriğa olmağla hâlâ ben ferâğ-ı mezkûrun adem-i sıhhatine binâen ve nısf-ı menzil-i mezkûru babam mesfûr Andriyas zimmîden taleb ederim deyü mütevellî vekîli hâzır-ı mezbûrun tasdîkleriyle da‘vâya tasaddî etmiş idim el-hâletü hâzihî ben ber-vech-i muharrer iddi‘â eylediğim nısf-ı menzil-i mezkûru yedi yüz guruş bedel mukābelesinde babam mesfûr Andriyas zimmîye bâ-re’y-i mütevellî müceddeden ifrâz ve tefvîz eylediğimde ol dahi tefevvüz ve kabûl ve bedel-i mezkûr yedi yüz guruşu bana def‘ ü teslîm ben dahi ahz ü kabz ve istihlâk etmemle bi’l-cümle husûs-ı mezkûra ve menzil-i merkūmda şurût-ı müfside müdde‘âsına ve işbu târih-i i‘lâma gelince sâir cemî‘ hukūk-ı şer‘iyeye müte‘allika âmme-i de‘âvîden babam mesfûrun zimmetini ol dahi bedel-i müstehlek-i merkūmun istirdâdına ve sâire müte‘allika âmme-i de‘âvîden benim zimmetimi herbirimiz ibrâ-i âmm-i sahîh-i şer‘î ile kabûlü hâvî ibrâ ve iskāt eyledik dediğini mersûm Andriyas zimmî tasdîk ve mütevellî vekîli hâzır-ı mezbûr dahi tasarrufunu re’y etdikden sonra mersûm Andriyas zimmî meclis-i şer‘de oğlu mesfûr Kirkor zimmî muvâcehesinde İstanbul’da Ketenciler kurbünde vâki‘ kazgancı dükkânına muttasıl bir bâb çilingir dükkânı derûnunda mevcûde beyne’l-esnâf gedik ta‘bîr olunur âlât-ı lâzıme-i ma‘lûmenin dört sehm i‘tibârıyla bir sehmi akd-i âti’z-zikrin sudûruna değin benim ve bir sehmi oğlum mesfûr Kirkor zimmînin ve iki sehmi âharın yedimizde iştirâken ve şâyi‘an mülk ve hakkımız olmağla hâlâ ben gedik ta‘bîr olunan âlât-ı lâzıme-i mezkûrede ber-i‘tibâr-ı merkūm mâlik olduğum bir sehm hisse-i şâyi‘a-i mezkûremi tarafeynden bi’l-îcâb ve’l-kabûl bâtten ve sahîhan bi-safkatin vâhidetin oğlum mersûm Kirkor zimmîye dört yüz guruş semen-i medfû‘ ve makbûza bey‘ ü temlik ve teslîm eylediğimde ol dahi iştirâ ve temellük ve tesellüm ve kabûl edip mebî‘-i mezkûrun tağrîr ve gabnine müte‘allika âmme-i de‘âvîden herbirimiz âharın zimmetini kabûlü hâvî ibrâ ve iskāt eyledik ba‘de’l-yevm gedik ta‘bîr olunan âlât-ı lâzıme-i mezkûrenin nısf-ı şâyi‘i oğlum mersûm Kirkor zimmînin mülk-i mahzı ve hakk-ı sırfı olup benim kat‘a alâka ve medhalim kalmamışdır deyü ikrâr ve tasdîkleri İstanbul Mahkemesi’nden huzûr-ı âlîlerine i‘lâm olundu.<br><br>Fî 25 min-Cemâziyelâhir sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31837"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31839"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b447"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o611"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>