﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 276<br>Hüküm no: 321<br>Orijinal metin no: [62b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Sipahi Ağası Mehmed Emin Ağa’nın eşi Zeliha Hatun’un terekeden hissesini tamamen diğer varislerden teslim alması</b><br><br>Bâ-hatem-i hazret-i efendi,<br><br>Ma‘rûz,<br><br>İstanbul’da Süleymaniye kurbünde Samanviran mahallesi ahâlîsinden ve Devlet-i aliyye’de sipâhiler ağası iken bundan akdem vefât eden Mehmed Emin Ağa b. Hüseyin’in verâseti zevce-i metrûkesi Zeliha Hatun bt. el-Hâc Ali ile sulbî kebîr evlâdı Mehmed Sadık Ağa ve Hüseyin Ağa ve Rukiye Hanım’a inhisârı tahakkukundan sonra arzuhâl sâhibesi olup zâtı ma‘rifet-i şer‘iyye ile ârifler eş-Şeyh Mehmed Efendi b. Mustafa ve Za‘îm Hasan Ağa b. Mehmed ve Başçukadâr Mehmed b. Mustafa ta‘rîfleriyle mu‘arrefe olan mezbûre Zeliha Hatun meclis-i şer‘-i münîrde tereke-i müteveffâ-yı mezbûre vaz‘-ı yedi mütehakkık olan derûn-ı arzuhâlde isimleri mezkûr mûmâ-ileyh Mehmed Sadık Ağa’nın vekîl-i müseccel-i şer‘îsi Mehmed Ağa b. el-Hâc Ahmed ve mûmâ-ileyhimâ Hüseyin Ağa ve Rukiye Hanım’ın vekîl-i müseccel-i şer‘îleri müderrisînden Mehmed Efendi b. Ali mahzarlarında zevcim ve mûrisim müteveffâ-yı mezbûr Mehmed Emin Ağa’nın terekesinden matlûb olup taraf-ı mîrîye verilen yüz elli bin guruş ve masârıf-ı mühimme-i lâzımeye sarf olunan yüz elli bin guruş ki cem‘an üç yüz bin guruşdan benim hisseme lâzım gelip mûmâ-ileyhimâ Mehmed Sadık ve Hüseyin Ağa bi-şartı’r-rücû‘ emrimle mahallerine kendi mallarından def‘ ve sarf etmeleriyle zimmetimde kendülere deynim olan otuz yedi bin beşyüz guruş ile mûmâ-ileyhimâ Mehmed Sadık Ağa ve Hüseyin Ağa’yı müteveffâ-yı mezbûrun üç yüz bin guruş zimemi erbâbı üzerlerine havâle-i mukayyede-i sahîha ile ba‘de’l-havâle ve’l-kabûl ahz u kabza ve deynim olan meblağ-ı mezkûru istîfâ için emir ve tevkîlim dahi munzam olup müteveffâ-yı mezbûrun [63a] mecmû‘u zimeminden sümün hissemi bu vechile istîfâ eyledikden sonra müteveffâ-yı mezbûrun zimmetinde mütekarrir ve ma‘kūdün-aleyh bin guruş mehr-i müeccelim ile ba‘de ihrâci’l-masârıf ve’d-düyûn tereke-i bâkıyesinden sümün hisse-i irsiyem mukābelelerinde terekesine vâzı‘u’l-yed olan müvekkilûn-ı mûmâ-ileyhim Mehmed Sadık Ağa ve Hüseyin Ağa ve Rukiye Hanım ile bin yüz elli sekiz senesi Zilhiccesi’nin yedinci günü tereke-i nakidden hissemden ezyed ve evfer olan kırk dört bin guruş bedel-i makbûz mukābelesinde ve şerâit-i sıhhat-i sulhu hâvî alâ-tarîkı’t-tehârüci’ş-şer‘î ba‘de akdi’l-musâlaha ve’l-kabûl zevcim müteveffâ-yı mezbûr Mehmed Emin Ağa’nın bi’l-cümle ismi mâl ıtlâk olunur terekesine ve husûs-ı mîrâsa müte‘allika âmme-i de‘âvî ve kâffe-i mutâlebâtdan mûmâ-ileyhim Mehmed Sadık Ağa ve Hüseyin Ağa ve Rukiye Hanım’dan her birini ibrâ-i âm ile ibrâ etmiş idim, minvâl-i meşrûh üzere olan sulh ve ibrâm şurût-ı müfside ve muvâza‘adan ârî sahîhan olup lâkin ben münâza‘a ve muhâsamadan hâlî olma[ma]mla mûmâ-ileyhim Mehmed Sadık Ağa ve Hüseyin Ağa ve Rukiye Hanım kendi mallarından teberru‘an hâlâ bana on yedi bin beş yüz guruş vermeleriyle ben dahi vekîlleri yedlerinden işbu meclis-i şer‘de tamâmen ahz u kabz edip zevcim müteveffâ-yı mezbûr Mehmed Emin Ağa’nın kalîl ü kesîr[ve] celîl ü hakīr ismi mâl ıtlâk olunur terekesine ve husûs-ı mîrâsına ve işbu i‘lâm târîhine gelince beynimizde cereyân eden sâir bi’l-cümle ahz ü i‘tâya ve mu‘âmelât-ı şettâ ve hukūk-ı ma‘lûme ve mechûleye müte‘allika âmme-i de‘âvî ve kâffe-i mutâlebâtdan mûmâ-ileyhim Mehmed Sadık Ağa ve Hüseyin Ağa ve Rukiye Hanım’dan her birinin zimmetini şürût-ı müfside ve muvâza‘adan ârî kat‘an ve sahîhan ibrâ-i âmm-ı kātı‘u’n-nizâ‘ ve iskāt-ı tâm [ve] râfi‘u’l-hisâm ile ibrâ ve iskāt eylediğimde onlar dahi ibrâmı kabûl etmeleriyle fîmâ-ba‘d mûmâ-ileyhim ile vechen mine’l-vücûh ve sebeben mine’l-esbâb aslâ ve kat‘â da‘vâ ve nizâ‘ ve husûmetim kalmamışdır, ba‘de’l-yevm zikr olunan husûslar için mûmâ-ileyhim ile da‘vâ ve nizâ‘ım sudûr ve zuhûr ederse lede’l-hükkâmi’l-kirâm mesmû‘a olmasın deyü ba‘de’l-ikrâr ve’t-tasdîk kat‘-ı nizâ‘ etdikleri ve bundan akdem musâlaha ve mübârâtdan sonra yine kirâren ve mirâren nizâ‘a tasaddî edip bu def‘a dahi bu vechile faysal verilmiş iken mezbûre Zeliha Hatun ba‘de zamânin bir gûne nizâ‘a tasaddî ederse sedd-i bâb-ı tezvîr için ısgā ve istimâ‘ olunmamak bâbında mûmâ-ileyhim Mehmed Sadık Ağa ve Hüseyin Ağa ve Rukiye Hanım yedlerine tuğrâlı emr-i âlî ihsân buyurulmak emr-i savâb idüğü ma‘lûm-ı devletleri buyuruldukda emr ü fermân men-lehü’l-emr hazretlerinindir.<br><br>Fî 11 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42426"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42428"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b276"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o553"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>