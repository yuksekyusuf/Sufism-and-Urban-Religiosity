﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 312<br>Hüküm no: 372<br>Orijinal metin no: [74a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Arotin v. Nazar’a borcunu ödemesi hususunda tenbihte bulunulması</b><br><br>Ma‘rûz,<br><br>Acem tâifesinden arzuhâl eden Anderyas v. Marsih ve Agob v. Mikail ve Bedel v. Avadik ve İmirze v. Simon ve Abram v. Mardıros zimmîler mahfil-i şer‘iyyâtda derûn-ı arzuhâlde mezkûrü’l-ism Arotin v. Nazar zimmî muvâcehesinde mesfûr Arotin’in bir zimmîye vereceği olup tazyîk etmekle istimdâd ve iltimâsıyla bin yüz altmış sekiz senesinde bizim mersûm Arotin ile ma‘an gāib ani’l-meclis Sarrâf Nikigos v. Mardıros zimmîden her birimiz âharın zimmetine lâzım gelen meblağa bi’l-emr ve’l-kabûl kefâletle bâ-temessük ale’l-iştirâki’s-seviy dokuz bin guruş iktirâz ve kabz eylediğimizden sonra biz hisselerimiz olan yedi bin beşyüz guruşu mesfûr Arotin zimmîye ikrâz ve teslîm, ol dahi yedimizden iktirâz ve kabz ve kendi masârıfına sarfla istihlâk edip bizim ol mikdâr guruş sarrâf-ı mesfûra deynimizde mersûm Arotin’in dahi bize deyni oldukdan sonra meblağ-ı mezkûr yedi bin beş yüz guruş ile mersûm Arotin’in sarrâf-ı mesfûra kendi deyni olan bin beş yüz guruş ki cem‘an dokuz bin guruşun bin yüz otuz bir guruşunu mesfûr Arotin rızâ ve ma‘rifetimiz ile sarrâf-ı mesfûra edâ etmekle kendi deyninden ziyâdesi olan üç bin altı yüz otuz bir guruşu kendüde alacağımız olan meblağın ol mikdârına beynimizde mahsûb eylediğimizden sonra bâkī kalan üç bin sekiz yüz altmış dokuz guruşu bâ-i‘lâm-ı şer‘î biz sarrâf-ı mesfûra edâ edip bizim dahi üç bin sekiz yüz altmış dokuz guruş mersûm Arotin zimmetinde bâkī cihet-i karzdan hakkımız olmağla mersûm Arotin’den hâlâ taleb ederiz deyü da‘vâ ve mesfûr Arotin cevâbında sarrâf-ı mesfûrdan müdde‘ûn-ı mesfûrûn ile ma‘an ol mikdâr guruş vech-i muharrer üzere iktirâz ve kabzlarını ikrâr ve ba‘dehu müdde‘ûn-ı mersûmûndan hisseleri olan meblağı ber-vech-i muharrer iktirâz ve kabzını ba‘de’l-inkâr müdde‘ûn-ı mesfûrûn ber-minvâl-i muharrer müdde‘âlarını lede’t-tezkiye şehâdetleri makbûle olan Vezir Hanı tüccârından Toman v. Haçador ve Rimyat v. Kirkor ve Haçador v. Marat zimmîler şehâdetleriyle muvâcehesinde vech-i şer‘î üzere ba‘de’l-isbât mersûm Arotin husûs-ı mezkûrun aslı olmayıp hattâ müdde‘ûn-ı mersûmdan işbu bin yüz yetmiş bir senesi Şevvâli’nin on sekizinci günü bende alacakları olmadığını ikrâr etmişlerdir deyü def‘a tasaddî ve müdde‘ûn-ı mersûmûn inkârlarından mâ‘adâ mersûm Arotin meblağ-ı bâkī-i mezkûr üç bin sekiz yüz altmış dokuz guruş cihet-i mezkûreden bize edâsı vâcib zimmetinde deyni olduğunu târîh-i i‘lâm günü mahkeme kurbünde vâki‘ bostanda ikrâr etmişdir deyü def‘ini ba‘de’l-inkâr müdde‘ûn-ı mersûmûn ber-minvâl-i muharrer def‘ ü reflerini dahi Ahmed Ağa b. Mehmed ve Ali b. İsmail nâm şâhidân-ı mu‘addilân şehâdetleriyle muvâcehesinde vech-i şer‘î üzere isbât etmeleriyle mûcebiyle meblağ-ı bâkī-i mezbûr üç bin sekiz yüz altmış dokuz guruşu müdde‘ûn-ı mesfûrûna edâ ve teslîme mesfûr Arotin’e tenbîh olunduğu huzûr-ı âlîlerine i‘lâm olundu.<br><br>Fî 24 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42477"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42479"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b312"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o542"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>