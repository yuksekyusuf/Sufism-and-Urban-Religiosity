﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 65 Numaralı Sicil (H. 1051 - 1053 / M. 1641 - 1644)<br>cilt: 39,&nbsp;sayfa: 221<br>Hüküm no: 185<br>Orijinal metin no: [54b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat etmiş olan Abdurrahman Beşe b. Mehmed’e ait olan evin müzâyede ile satıldığı</b><br><br>Mahalle-i Galata müzâfâtından kasaba-i Tophâne mahallâtından olup mahalle-i Sultan Cihangir sâkinlerinden iken bundan akdem vefât eden Abdurrahman Beşe b. Mehmed nâm râcilin zevce-i metrûkesi Râbia bt. Hasan nâm hâtundan gayrı zâhirde vâris-i ma‘rûfu olmayıp verâsetinin rub‘u mezbûre Râbia’ya ve selâse-i erbâ‘ı beytülmâle münhasıra olduğu şer‘an mütehakkik oldukdan sonra mahmiye-i mezbûrede zümre-i râcilin beytülmâl emîni olan fahrü’l-a‘yân ve’l-akrân Ahmed Ağa b. Mehmed Ağa nâm kimesne meclis-i şer‘-i hatîr-i lâzimü’t-tevkīrde râfi‘atü hâze’l-kitâb mezbûre Râbia mahzarında bi’t-tav‘i’s-sâf ikrâr ve i‘tirâf edip müteveffâ-yı mezbûrun muhallefâtından olup mahalle-i mezbûrede vâki‘ bir tarafı kalemkâr Hüseyin Çelebi mülkü ve bir tarafı Mustafa Reis b. el-Hâc İbrahim mülkü ve bir tarafı Behram Bey b. Abdullah mülkü ve bir tarafı tarîk-i âm ile mahdûd olup büyût-ı müte‘addide ve hamamı ve bahçeyi ve bi’r-i mâyı müştemil menzilini kirâren ve mirâren müzâyede olunup rağab[ât]-ı nâs bi’l-külliye münkatı‘a oldukdan sonra mezbûre Râbia üzerinde menzil-i merkūm yüz yetmiş bin akçeye karâr edip ziyâde ile tâlib-i âharı olmamağın menzil-i merkūm emânetim hasebiyle merkūme Râbia’ya meblağ-ı mezbûr yüz beş bin nakd-i râyic fi’l-vakt akçeye bey‘-i bâtt-ı sahîh-i şer‘îyle bey‘ edip kabz-ı semen ve teslîm-i müsemmen eyledim ba‘de’l-yevm sâlifü’z-zikr olan menzili merkūme sâir emlâki gibi keyfe mâ teşâ’ ve mâ türîd mutasarrıfa olsun dedikde, mukırr-ı merkūm Ahmed Ağa’nın vech-i muharrer üzere cârî olan kelâmını el-mukarru leha’l-merkūme Râbia Hâtun vicâhen tasdîk ve şifâhen tahkīk edicek sıhhat-i bey‘a hüküm birle mâ vaka‘a bi’t-taleb ketb olundu. Tahrîren fi’l-yevmi’l-hâmis min Cumâdelûlâ li sene isneyn ve hamsîn ve elf.<br><br><br>Şuhûdü’l-hâl: Fahrü’l-müderrisîni’l-kirâm Hüseyin Efendi eş-şehîr bi Selânik, fahrü’l-eimmeti’l-kirâm Hasan Efendi b. Mehmed el-İmâm, Rıdvan b. Abdullah, fahrü’l-akrân Cafer Ağa, fahrü’ş-şüyûh Hasan Efendi b. Hüseyin.</p>          <br><a title="Önceki sayfa" style="text-decoration:none" href="./ayrmetin.php?idno=20388"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20390"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt065&bsm=glt065b221"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt065&bsm=glt065o393"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>