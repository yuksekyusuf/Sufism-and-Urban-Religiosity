﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 509<br>Hüküm no: 377<br>Orijinal metin no: [136a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Çeşitli cins altın paraların belirtilen fiyatlardan alınıp verilmesi, eksik altının alınıp verilmemesi, İstanbul dışına altın gönderilmemesi, bunları yapanların ve altın parayı kesenlerin cezalandırılacağı</b><br><br>Altın ve riyâl fiyâtı.<br><br>Bâ-sah.<br><br>İstanbul Kādısı Fazîletlü Efendi<br><br>Darbhâne-i âmirede kat‘ olunan ecnâs-i altının fiyâtı refte refte tezâyüd bulmakda ve Darbhâne-i âmireden dahi fiyât-ı kadîmesiyle verilmekde olduğundan cânib-i mîrîye hasâret-i külliyyeyi mûcib ve fiyât-ı kadîmelerine ircâ‘ ettirilse el-yevm eyâdî-i nâsda mütedâvil olan ecnâs-i altın ziyâdeye alınıp verilir iken bu vechile tanzîmi dahi ibâdullâha hasârı müstevcib olacağı cihetden cânib-i mîrî hasârdan vikāyet ve ibâdullâh dahi zarardan sıyânet olunarak bu husûsun taht-ı nizâm ve râbıtaya idhâli lâzımeden olduğuna binâen el-yevm nâs beyninde cârî ve mütedâvil olduğu üzere yaldız altını on guruşa ve Macar altını dokuz buçuk guruşa ve fındık altını dokuz guruşa ve İstanbul zer-i mahbûbu altı buçuk guruşa ve nısfiyesi yüz otuz paraya ve Mısır zer-i mahbûbu beş buçuk guruşa ve nısfiyesi yüz on paraya alınıp verilmek ve riyâl-i Frengî dahi beş guruşa ahz ü i‘tâ olunup ziyâdeye râyic olmaması ve ba‘zı erbâb-ı tama‘ın taşra memâlike altın gönderdiklerinden bu keyfiyet altının terakkī-i fiyâtına sebeb olduğundan fîmâ-ba‘d her kim Dersa‘âdet’den taşraya altın gönderir ise gönderdikleri altın ahz ve cânib-i mîrîden zabtolunmak ve nâkısü’l-vezn altın vechen mine’l-vücûh râyic olmamak ve her kimin yedinde bulunur ise ahz olunup Darbhâne-i âmireye gönderilmek ve altın kat‘ına mütecâsir olanlar taharrî ve tahkīk birle mücâzâtları icrâ kılınacağı iktizâ edenlere bu def‘a bâ-evâmir-i aliyye tenbîh ve i‘lân kılınmağla imdi fîmâ-ba‘d envâ‘-ı altın ve riyâl-i mezkûrun fiyât-ı mukarreresinden bir akçe ziyâdeye alınıp verilmemesi ve ziyâde alıp verenlerin ve altın kat‘ına mütecâsir olanların ve nâkısü’l-vezn altını tervîc edenlerin tedîbât-ı lâyıkaları icrâ kılınacağı ve Darbhâne-i âmirede kat‘ olunan rub‘ ve beşliği ba‘zı kesân kâr ittihâzile Darbhâne-i âmireden ahz ve fiyât-ı mu‘ayyenesinden birer ikişer para ziyâdeye tütüncü ve köşebaşı sarrâflarına verip onlar dahi li-ecli’t-ticâre rub‘u on iki paraya ve beşliği altı paraya taşra memâlike irsâle cesâret eyledikleri tahkīk olunmağla fîmâ-ba‘d zikrolunan beşlik ve rub‘ fiyât-ı mu‘ayyenesinden ziyâdeye alınıp verilmemek ve taşra memâlike irsâl olunmamak ve eğer her kim bu kâr-ı mekrûha cesâret eder ise beher hâl tedîbât-ı lâyıkaları icrâ kılınacağı muhakkak olmağla ona göre amel ve hareket ve hilâfından tehâşî ve mücânebet eyleyesiz deyü.<br><br>Fî 3 Zilhicceti’ş-şerîfe sene 1224</p>          <br><a title="Önceki sayfa" style="text-decoration:none" href="./ayrmetin.php?idno=32373"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32375"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b509"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o582"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>