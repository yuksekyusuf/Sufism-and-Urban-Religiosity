﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 449<br>Hüküm no: 453<br>Orijinal metin no: [65b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kiremitçi Gazel v. Avrihan’ın şirketlerini feshetmeleri üzerine ortakları Agop v. Ferhad, Sahak v. Yani ve Dragos v. Agop ile hesaplaşıp birbirlerinin zimmetlerini ibra ettikleri</b><br><br>Havâss-ı aliyye kazâsına tâbi‘ Hasköy’de vâki‘ kiremidci tâifesinden Gazel v. Orhan nâm Ermeni meclis-i şer‘-i hatîr-i lâzimü’t-tevkīrde kiremidcilikde müfâvazaten şerîkleri olan Agop v. Ferhad ve Sahak v. Yani ve Dragos v. Agop nâm Ermeniler muvâcehelerinde bi-tav‘ihî ikrâr ve i‘tirâf edip mezbûrûn ile kiremidcilikde vech-i muharrer üzere şerîkler olup bundan akdem fesh-i akd-i şirket eylediğimizde re’s-i mâl ve fâideden benim hisseme yetmiş bin akçe isâbet etmekle ma‘lûmü’l-esâmi kimesneler zimmetlerinde olan yetmiş bin akçeyi mezbûrûn ma‘rifetiyle ben hisse-i meşrûham mukābilesinde tahsîl edip almak üzere benim üzerime hesâb olunup ben dahi kabûl eylediğimden sonra meblağ-ı mezbûrun kırk dokuz bin akçesini tahsîl edip mâ‘adâ olan yirmi bir bin akçesi mümkinü’l-husûl olmamağla meblağ-ı mezbûr yirmi bir bin akçe ve yine Hasköy’de vâki‘ Ağa meyhânesinde odun komak için istîcâr eylediğimiz mahzen icâresinden dahi müctemi‘ olan sekiz bin akçeyi dahi ben kendi malımdan edâ etmekle meblağ-ı mezbûr sekiz bin akce ve yine Hasköy’de vâki‘ müste’ciri olduğumuz kiremidci fırınının mahmiye-i İstanbul’da vâki‘ merhûme Kethüdâ Hâtun Vakfı’na icâre-i müeccelesinden müctemi‘ olan üç bin akçeyi dahi ben kendi malımdan cânib-i vakf-ı mezbûra edâ etmekle meblağ-ı mezbûr üç bin akçe ki cem‘an otuz iki bin akçeden mezbûrûndan herbirinin hisselerine isâbet eden sekizer bin akçeyi hâlâ mezbûrûndan da‘vâ ve taleb etmişidim el-hâletü hâzihî da‘vâ-yı mezbûreden merkūmûn ile şerîkler olmağla şirkete ve gayra ve beynimizde cereyân eden ahz u i‘tâ ve mu‘âmelât-ı şettâya ve bi’l-cümle hukūk-ı ma‘lûme ve mechûleye müte‘allika cemî‘ de‘âvîden mezbûrûnun zimmetlerini ibrâ-i âmm-ı kātı‘u’n-nizâ‘la ibrâ ve ıskāt eylediğimden sonra mezbûr Agop’a beynimizde ma‘lûm fırın gediğini bana alıvermek için üç yüz riyâlî guruş verip alıvermemekle hâlâ meblağ-ı mezbûr üç yüz guruşu dahi mezbûr Agop’dan taleb ve da‘vâ etmişidim hâlâ da‘vâ-yı mezbûreden mezbûr Agop’un zimmetini ibrâ-i âm ile ibrâ eyledim min ba‘d mezbûr Agop kıbelinde hak ve alâkam kalmadı dedikde gıbbe’t-tasdîkı’ş-şer‘î mezbûr Agop dahi meclis-i şer‘-i hatîrde mezbûr Gazel muvâcehesinde bi-tav‘ihî ikrâr ve i‘tirâf edip mezbûr Gazel cümlemizin ma‘rifetiyle müste’cir olduğumuz kiremidci fırınında destgâhdârımız olup bi’l-cümle ahz u i‘tâ yedinde olmağla fesh-i akd-i şirket eylediğimizde hâsıl olan fâideden senin yedinde altmış iki bin akçe olup meblağ-ı mezbûrdan benim hisseme on beş bin beş yüz akçe isâbet eylemişdir deyu meblağ-ı mezbûr on beş bin beş yüz akçeyi hâlâ mezbûr Gazel’den da‘vâ ve taleb etmişidim hâlâ da‘vâ-yı mezbûreden mezbûr Gazel’in zimmetini ibrâ-i âm ile ibrâ eylediğimden sonra mezbûr Gazel vech-i muharrer üzere destgâhdâr olmağla benim re’s-i malımdan senin yedinde on sekiz bin akçe dahi kalmışdır deyu mezbûr Gazel’den da‘vâ ve taleb eylediğimde ol dahi meblağ-ı mezbûrun on üç bin akçesini nakid hâlâ bana edâ ve teslîm ben dahi yedinden ahz u kabz edip mâ‘adâ olan beş bin akçe da‘vâsından ve şerîkler olmağla târih-i kitâba gelince beynimizde cereyân eden ahz u i‘tâ ve mu‘âmelât-ı şettâ ve bi’l-cümle hukūk-ı ma‘lûme ve mechûleye müte‘allika cemî‘ de‘âvîden mezbûr Gazel’in zimmetini ibrâ-i âm ile ibrâ ve ıskāt eyledim min ba‘d mezbûr Gazel kıbelinde vechen mine’l-vücûh hak ve alâkam kalmadı dedikde gıbbe’t-tasdîkı’l-mu‘teber mezbûr Sahak dahi meclis-i şer‘-i hatîrde mezbûr Gazel mahzarında bi-tav‘ihî ikrâr-ı tâm ve takrîr-i kelâm edip mezbûr Gazel bâlâda zikr olunduğu üzere destgâhdârımız olmağla hâsıl olan bereket altmış iki bin akçe olup meblağ-ı mezbûrdan benim hisseme on beş bin beş yüz akçe isâbet eylemişdir deyu ben dahi meblağ-ı mezbûr on beş bin beş yüz akçeyi hâlâ mezbûr Gazel’den da‘vâ ve taleb eylediğimde ol dahi mukābelesinde bana on bin sekiz yüz akçe kıymetli on sekiz mavna ta‘bîr olunur gemi kiremid ve tuğla verip ben dahi ahz u kabz eylediğimden sonra mâ‘adâ da‘vâsından ve şirkete ve gayra ve târih-i kitâba gelince beynimizde cereyân eden ahz u i‘tâ ve mu‘âmelât-ı şettâya müte‘allika cemî‘ de‘âvîden mezbûr Gazel’in zimmetini ibrâ-i âmm-ı kātı‘u’n-nizâ‘la ibrâ ve ıskāt eyledim dedikde gıbbe’t-tasdîkı’l-mu‘teber mezbûr Dragos dahi meclis-i şer‘de mezbûr Gazel muvâcehesinde tav‘an ikrâr ve i‘tirâf edip mezbûr Gazel bâlâda zikr olunduğu üzere destgâhdârımız olmağla hâsıl olan fâideden yedinde altmış iki bin akçe olup meblağ-ı mezbûrdan benim bir hissede olan üç rub‘ hissem mukābilesinde bana on bir bin beş yüz akçe isâbet eylemişdir deyu ben dahi mezbûr Gazel’den meblağ-ı mezbûr on bir bin beş yüz akçeyi da‘vâ ve taleb eylediğimde ol dahi meblağ-ı mezbûr mukābilesinde bana yedi bin üç yüz akçe kıymetli mavna ta‘bîr olunur gemi kiremid ve tuğla verip ben dahi yedinden ahz u kabz eylediğimden sonra mâ‘adâ da‘vâsından ve şirkete ve gayra ve bi’l-cümle hukūk-ı ma‘lûme ve mechûleye müte‘allika cemî‘ de‘âvî ve mutâlebâtdan mezbûr Gazel’in zimmetini ibrâ-i âm ile ibrâ ve ıskāt eyledim min ba‘d mezbûr Gazel kıbelinde hak [ve] alâkam kalmadı dedikde gıbbe’t-tasdîkı’ş-şer‘î mezbûr Gazel şerîkleri mezbûrûn Agop ve Sihak ve Dragos muvâcehelerinde iâde-i kelâm edip karındaşım olup gāib ani’l-meclis Avraham nâm Ermeniyi müste’ciri olduğumuz fırında her senede ellişer guruş ücretle harman kethüdâsı edip ücretini tamâmen kendiye vermişidik eğer ba‘de’l-yevm mezbûr Avraham ben ücret-i merkūmeyi almadım deyu mezbûrûndan da‘vâya tasaddî ederse ücret-i merkūmeye dâmin ve mütekeffil oldum dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’r-râbi‘ ve’l-ışrîn min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Mehmed Çavuş b. Ali el-mübâşir, Mustafa Efendi b. Muharrem, Mustafa Efendi b. Abdurrahman, Osman Beşe çukadâr, Ahmed Beşe b. Abdullah ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40731"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40733"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b449"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o847"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>