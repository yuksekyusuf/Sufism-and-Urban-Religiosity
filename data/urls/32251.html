﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 371<br>Hüküm no: 254<br>Orijinal metin no: [98a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’daki kâğıtçı esnafının nizamı; tuhafiyeci, yemenîci vs.nin gereksiz yere ve stok yapmak amacıyla kâğıt satın almalarının önlenmesi</b><br><br>Kâğıdcı esnâfına. Tuhafcı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Sâdır olan fermân-ı âlî-şânıma imtisâlen Âsitâne-i aliyyemde vâki‘ kâğıdcı esnâfının kethudâları ve bi’l-cümle esnâfdan ma‘lûmü’l-ism kimesneler meclis-i şer‘de; kadîmü’l-eyyâmdan beri mutlaka taşradan Âsitâne-i sa‘âdetime tevârüd eden ecnâs-i kâğıd ve âbâdî ve kalemin resm-i gümrüğü edâ birle der-mahzen olundukdan sonra bir ahad varıp hufyeten kâğıd iştirâ etmeyip Kâğıdcıbaşı ve kethudâ ve yiğitbaşı ve ihtiyârları ile bi’l-ittifâk tüccârına varılıp lede’l-mu‘âyene râyic-i vakt üzere bi’r-rızâ bahâları kat‘ olunup umûr-ı mühimme için lüzûmu mikdârını Kâğıdcıbaşı iştirâ ve mâ‘adâsını ibâdullâha bey‘ için kâğıdcı esnâfı iştirâ ve iktizâ eden bahâsını ashâbına tamamen def‘ ve teslîm olunageldiğine binâen bi’l-cümle tevârüd eden kâğıdlar telef ve zâyi‘ olmayıp gerek cânib-i mîrîye ve gerek ibâdullâha kâğıd lüzûmunda gerek Kâğıdcıbaşı ve gerek esnâf-ı merkūmede dâimâ mevcûd ve mahfûz kâğıd bulunduğundan cânib-i mîrî ve ibâdullâh kâğıd husûsunda muzâyaka ve ıztırâbdan vücûhla masûn ve me’mûn olagelmiş iken ba‘zı muhtekir ve tuhafcı makūlesi zimmîler zuhûr ve tevârüd eden ecnâs-i kâğıdı hufyeten tüccârından iştirâ ve mahzenlerinde [98b] ketm ü ihtikâr ile kumaşcı ve yemenîci tâifesine ve sâir bu makūle isrâfât kabîlinden ve bî-lüzûm mahallere gālî bahâ ile füruhta ictisârlarından katı vâfir battal ve telhîs itlâf ve ızâ‘asına bâ‘is ve bu takrîb ile umûr-ı mühimme ve ta‘yînât-ı mîrî için iktizâ eden kâğıd vaktiyle verilemeyip ve bahâsı dahi dâimen ve müstemirren tezâyüd ve hadd-i i‘tidâli tecâvüz ile ibâdullâh dahi dûçâr-ı meşakkat ve ıztırâb ve giriftâr-ı hüsrân oldukları bedîhiyâtdan olduğundan başka ecnâs-i kâğıd inhisâr-ı bey‘ u şirânın memnû‘iyetini hâvî şeref-efzâ-yı sudûr olan hatt-ı hümâyûn-ı şevket-makrûnda münderic ve Ankara şâlîsi kabîlinden olmayıp don yağı gibi vaktiyle bulunamaz lüzûmlu eşyâdan olup bu misillü muhtekirin hufyeten iştirâ ve o makūle bî-lüzûm kumaşcı ve yemenîci tâifesine füruht olunması hem cânib-i mîrîye ve hem ibâdullâha mûcib-i hasâr u mazâr olduğu vâreste-i beyân ve iş‘âr ve kâğıdcı esnâfının bâlâda mezkûr şurût-ı nizâmları üzere mutlaka Âsitâne’ye kâğıd vürûdunda Kâğıdcıbaşı ve kethudâ ve yiğitbaşı ve ihtiyârları bi’l-ittifâk varıp tüccârından rızâlarıyla kat‘-ı pazar ile umûr-ı mühimmeye lüzûmu mikdârını Kâğıdcıbaşı ve mâ‘adâsını esnâfı iştirâ edip ecânibden ferd-i vâhidin hufyeten kâğıd iştirâsına cesâret ettirilmemesi münâfî-i emr-i münîf olmayıp belki şurût-ı mezkûreye ri‘âyet umûr-ı lâzımeden olduğu müstebân olmağla Âsitâne-i sa‘âdetime taşradan ecnâs-i kâğıdın hîn-i vürûdunda Gümrük Emîni resm-i gümrüğünü ba‘de’l-ahz Kâğıdcıbaşı’ya ihbâr ve ol dahi kethudâ ve yiğitbaşı ve esnâf-ı merkūme ihtiyârlarıyla bi’l-ittifâk varıp cânib-i mîrîye lüzûm[u] mertebesini ba‘de’l-iştirâ mâ‘adâsını ibâdullâha bey‘ için kâğıdcı esnâfı değer bahâsıyla iştirâ ve bahâsını ashâbına tamamen edâ eylediklerinden sonra muhtekir tâifesinin o makūle hufyeten kâğıd iştirâ ve bî-lüzûm mahallere bey‘ ile itlâf ve ızâ‘adan vikāye olunması hem cânib-i mîrîye ve hem ibâdullâha enfa‘ ve mahz-ı hayr olmağla kâğıdcı esnâfının bâlâda mezkûr şurût-ı nizâm-ı kadîmlerine ri‘âyet olunmak bâbında bâlâsı tuğrâ-yı garrâ ile muvaşşah bir kıt‘a emr-i şerîfim sudûrunu İstanbul Kādısı sâbık akzâ kuzâtü’l-Müslimîn Mevlânâ Seyyid Mehmed Murad -zîdet fezâilühû- i‘lâm etmekle i‘lâmı mûcebince amel olunmak fermânım olmağın imdi sen ki Mevlânâ-yı mûmâ-ileyhsin, Mevlânâ-yı mûmâ-ileyhin i‘lâmı mûcebince amel ve hareket ve hilâfından hazer ve mücânebet olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından hazer ve mücânebet eyleyesin. Şöyle bilesin alâmet-i şerîfe i‘timâd kılasın.<br><br>Tahrîren fî-evâili şehri Zilka‘de sene 1222<br><br>Be-makām-ı Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32250"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32252"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b371"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o620"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>