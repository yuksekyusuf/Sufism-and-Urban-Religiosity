﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 411<br>Hüküm no: 532<br>Orijinal metin no: [68b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Mehmed’in Ayşe bt. Yahya’ya olan borcuna kefil olan annesi Belkıs bt. Abdullah’ın borcu ödemesine yapılan tenbih</b><br><br>Ma‘rûz<br><br>Sahibe-i arzuhâl Âişe bt. Yahya nâm hatun meclis-i şer‘-i hatîrde zâtı ta‘rîf-i şer‘î ile mu‘arrefe olan derûn-ı arzuhâlde mezkûreti’l-ism Belkıs bt. Abdullah nâm hatun muvâcehesinde mezbûr[e] Belkıs Hatun’un sadrî kebîr oğlu gāib ani’l-meclis Mustafa b. Şeyh Mehmed nâm kimesne zimmetinde olan iki yüz seksen yedi buçuk guruş hakkıma vâlidesi işbu merkūme Belkıs Hatun bi’l-emr ve’l-kabûl kefâlet-i sahîha-i şer‘iye ile kefîl ve dâmin oldukdan sonra işbu târih-i i‘lâm senesi Recebi’l-ferd’inin yirmi beşinci günü Bâb nâibi olan eş-Şeyh Mustafa Efendi huzûrun[d]a meblağ-ı mezkûru merkūme Belkıs Hatun’dan kefâlet-i mezkûresine binâen taleb ve da‘vâ sadedinde olduğumda ol dahi ikrâr ve i‘tirâf edip tavassut-ı muslihîn ile meblağ-ı mezkûrdan seksen yedi buçuk guruşdan fâriğa olup bâkī iki yüz guruşu hâlen ve def‘aten edâya iktidârı olmamağla tecîle tâlibe olduğunda ben dahi târih-i mezkûrdan doksan gün tamamına değin meblağ-ı bâkī-i mezkûr iki yüz guruşu bana tamamen edâ ve teslîm etmek üzere merkūme Belkıs Hatun’u tecîl etmişidim hâlâ müddet-i mezkûre mürûr etmekle meblağ-ı mezkûr iki yüz guruşu bi-hükmi’l-kefâle merkūme Belkıs’dan taleb ederim deyü takrîr-i meşrûhu üzere nâib-i mûmâ-ileyhin imzâsıyla mümzâ ve hâtemi ile mahtûm bir kıt‘a hüccet-i şer‘iye ibrâzıyla ba‘de’d-da‘vâ ve’s-suâl mezbûre Belkıs Hatun cevâbında oğlu gāib-i mezbûrun ancak kefâletini ikrâr meblağ-ı mezkûra kefâletini ve mazmûn-ı hüccet-i merkūmeyi bi’l-külliye inkâr etmeğin müdde‘iye-i mezbûre ber-vech-i muharrer müdde‘âsını lede’t-tezkiye adâletleri zâhir olan zeyl-i hüccetde isimleri mezkûr el-Hâc Abdülhalim b. el-Hâc Yahya ve Mehmed Emin Çelebi b. el-Hâc Abdullah nâm kimesneler şehâdetleriyle merkūm[e] Belkıs Hatun muvâcehesinde vech-i şer‘î üzere isbât etmeğin mûcebince meblağ-ı bâkī-i mezkûr iki yüz guruşu bi-hükmi’l-kefâle müdde‘iye-i mezbûre Âişe Hatun’a edâ ve teslîme merkūme Belkıs Hatun’a tenbîh olunduğu Bâb’dan huzûr-ı âlîlerine i‘lâm olundu.<br><br>Fî 20 Zilhicce sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7571"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7573"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b411"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o592"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>