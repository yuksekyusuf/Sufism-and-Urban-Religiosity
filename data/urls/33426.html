﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 167<br>Hüküm no: 142<br>Orijinal metin no: [42a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kâtib Muslihiddin Mescidi’ni zaviye ittihaz ederek namaz için izin vermeyen eş-Şeyh Abdullah Cemâlî Efendi’nin mahalleden çıkarılması talebi</b><br><br>Mahalleden şeyh ihrâcı<br><br>Ma‘rûz<br><br>İstanbul’da Tozkoparan kurbünde Sinekli nâm mahalde Kâtib Muslihiddîn Mahallesi İmâmı Ali Efendi b. Hüseyin ve ahâlîsinden es-Seyyid Receb Efendi b. Eyyûb ve Sîmkeş İbrahim Ağa b. Mehmed ve kuzâtdan Hasan Efendi b. Hüseyin ve İbrahim b. Halil ve Çörekçi el-Hâc Mustafa b. Mustafa ve Kavukçu Tahir Ağa b. Hüseyin ve Kavukçu el-Hâc Halil Ağa b. Abdurrahman ve Ali Ağa b. Hüseyin ve Sîmkeş Mehmed Ali Ağa b. Mustafa ve diğer Ali Ağa b. Mustafa ve es-Seyyid Mehmed Ağa b. Ali nâm kimesneler ve sâirleri meclis-i şer‘-i enverde eş-Şeyh Abdullah Cemâlî Efendi b. İbrahim nâm kimesne muvâcehesinde mahalle-i mezbûrede vâkı‘ merkūm Kâtib Muslihiddîn hayâtında binâ ve ihyâsına muvaffak olduğu mescid-i şerîfinde öteden beri derûnunda cemâ‘atle salât-ı mefrûza edâ olunagelir iken mezbûr eş-Şeyh Abdullah Cemâlî Efendi bir müddetden beri mescid-i şerîf-i mezkûru hilâf-ı şart-ı vâkıf zâviye ittihâz ederek zâviyedârlığını ber-takrîb üzerine tevcîh ve berât ettirmiş ise de câhil ve füyûzât-ı tarîkat-i aliyyeden bî-behre ve nâ-ehil olduğundan mâ‘adâ ben tarîkat-i Sa‘diyye’ye müntesibim diyerek bir takım mechûlü’l-ahvâl ricâl ve nisâyı cem‘le hilâf-ı şer‘-i şerîf ve mugāyir-i erkân-ı tarîk harekât-ı nâ-merzıyyeye ictisâr eylediğinden mâ‘adâ mescid-i şerîf-i mezkûru kendüye tahsîs ederek harâb ve derûnunda sünnet-i müekkede olup bu def‘a devâmının ikdâmına bi’d-defe‘ât bâ-fermân-ı âlî memûrlar olduğumuz cemâ‘at ile salât-ı mefrûzayı edâ için küşâd etmeyip sed ve bend eylediğinde bi’d-defe‘ât kendüye nush ve pend olundukda kat‘â mütenassıh olmayıp harekât-ı nâ-merzıyyesinde ısrâr üzere olmağla ol-vechile merkūm eş-Şeyh Abdullah Cemâlî Efendi’den bir türlü emn ve râhatımız yokdur deyu bi’l-müvâcehe sû-i hâlinden bahsle iştikâ ve üzerine ber-takrîb tevcîh ettirdiği zâviye-dârlık ref‘le kaleminden kaydı ref‘ ve terkīn-birle mezbûrun mahalle-i mezbûreden hurûcunu iltimâs eyledikleri İstanbul Mahkemesi’nden huzûr.<br><br>Fî 13 Za sene [12]41</p>          <br><a title="Önceki sayfa" style="text-decoration:none" href="./ayrmetin.php?idno=33425"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33427"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b167"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o168"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>