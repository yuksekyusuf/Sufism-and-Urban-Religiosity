﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 251<br>Hüküm no: 280<br>Orijinal metin no: [54b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mustafa’nın menzilinin varisleri arasında taksim olunması</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i hatîr-ı lâzımü’t-tevkīrden bu fakīr hâssa mimârlarından Üstâd Mustafa Halîfe b. Ali ve Üstâd Hüseyin Halîfe b. Abdullah ile mahmiye-i İstanbul’da Hoca Teberrük mahallesinde vâki‘ menzil-i âti’z-zikrin üzerine varıp zeyl-i rakīmde isimleri terkîm olunan udûl-ı Müslimîn ve sikāt-ı muvahhidîn mahzarlarında akd-i meclis-i şer‘-i mübîn olundukda mahalle-i mezbûre sükkânından iken bundan akdem vefât eden el-Hâc Mustafa b. el-Hâc Mehmed’in verâseti zevce-i metrûkesi Saliha bt. Abdullah ile vâlidesi Meryem bt. Memi ve sulbiye kebîre kızı Âişe nâm hatunlara ve sulbî kebîr oğlu Abdullah Çelebi’ye münhasra ve tashîh-i meselesi yetmiş iki sehmden olup sihâm-ı mezbûrenin dokuzu mezbûre Saliha Hatun’a ve on iki sehmi merkūm Meryem Hatun’a ve on yedi sehmi mezbûre Âişe Hatun’a ve otuz dördü merkūm Abdullah Çelebi’ye isâbet eylediği şer‘an mütehakkık oldukdan sonra mezbûre Âişe Hatun’un zevci tarafından husûs-ı âti’l-beyâna vekîli olduğu zâtını ma‘rifet-i şer‘iyye ile ârifân mahmiye-i mezkûre hısnı ebvâbından Kumkapı kurbünde Nişancı Paşa-i atîk mahallesi sâkinlerinden el-Hâc Hanefi b. el-Hâc Mehmed ve mahmiye-i mezbûrede Sekbanbaşı Yakub Ağa mahallesi sâkinlerinden Osman Ağa b. Mehmed nâm kimesneler şehâdetleriyle şer‘an sâbit olan el-Hâc Hasan Ağa b. el-Hâc İbrahim nâm kimesne meclis-i ma‘kūd-ı mezbûrda kendi tarafından asıl ve vâlidesi merkūme Saliha hatun tarafından husûs-ı câi’l-beyâna vekîl olduğu kezâlik zâtını ma‘rifet-i şer‘iyye ile ârifân merkūm el-Hâc Hanefi ile mahmiye-i mezbûrede Hızır Bey mahallesi sâkinlerinden İbrahim Ağa b. Hüseyin nâm kimesne şehâdetleriyle şer‘an sâbit olan merkūm Abdullah Çelebi mahzarında takrîr-i kelâm ve ta‘bîr ani’l-merâm edip zikr olunan Hoca Teberrük mahallesinde vâki‘ bir tarafdan Medîne-i münevvere Vakfı’ndan Abdullah Çelebi tasarrufunda olan menzil ve bir tarafdan sâbıkā mukābeleci olan Abdurrahman Efendi menzili ve bir tarafdan ba‘zan yine mûmâ-ileyh Abdurrahman Efendi menzili ve ba‘zan tarîk-i hâs ve ba‘zan İbrahim Çelebi menzili ve bir tarafdan tarîk-i âm ile mahdûd hâriciyesinde tabaka-i ulyâda iki bâb oda ve vüstâda bir bâb oda ve bir samanhâne ve süflâda bir ahur ve dâhiliyesinde tabaka-i ulyâda üç bâb oda ve bir orta sofa ve bir bâb sofası ve dehliz-i kebîr ve tahta-pûş ve vüstâda bir kilâr ve dehliz ve bir kenîf ve süflâda bir mahtab ve bir matbah ve bir hamam ve bir bodrum ve bir su kuyusu ve müşârün-ileyh mukābeleci Abdurrahman Efendi menzili tarafından Medîne-i münevvere vakfından hâlâ iki yüz yetmiş bir zirâ‘ arsalı hadîkayı müştemil olan işbu menzilin mârrü’z-zikr hadîkası arsası medîne-i münevvere vakfından icâreteyn-i ma‘hûdeteyn ile müteveffâ-yı mezbûrun tasarrufunda olmağla vefât etdikde intikāl-i âdî ile insâfen merkūm Abdullah Çelebi ile müvekkilem mezbûre Âişe Hatun’a ve bâkī binâlı arsası müteveffâ-yı mezbûrun mülk-i mahzı olup terekesinden olmağın sihâm-ı mezkûrelerine göre verese-i mezbûreye intikāl edip ve mezbûre Meryem Hatun hisse-yi irsiyesi olan on iki sehm-i şâyi‘ini merkūm Abdullah Çelebi’ye bey‘-i bâtt-ı sahîh-i şer‘î ile semen-i ma‘lûm-ı makbûza bey‘ ve teslîm eylemeğin menzil-i mahdûd-ı mezkûrun hadîka-i mezbûresi arsasının yüz otuz beşer buçuk zirâ‘ müvekkilem mezbûre Âişe Hatun ile merkūm Abdullah Çelebi’nin intikāl-i âdî ile hakk-ı müntakileleri ve bâkī binâlı arsasının yetmiş iki sehmden dokuz sehm-i şâyi‘i merkūme Saliha Hatun’un ve on yedi sehmi müvekkile-i mezbûre Âişe Hatun’un irsen ve kırk altı sehmi merkūm Abdullah Çelebi’nin irsen ve şirâen mülkleri olan işbu menzil-i mahdûd kâbil-i kısmet olmağla müvekkilem mezbûre Âişe Hatun ile merkūm Abdullah Çelebi ve müvekkilesi Saliha Hatun beynlerinde hisselerine göre taksîm ve her birinin [55a] hisse-i şer‘iyyesi tebyîn ve müvekkilem mezbûre Âişe Hatun’un hisse[si] ifrâz ve alâmât-ı fâsıla vaz‘ı ile imtiyâz olundukdan sonra bana teslîm olunmak matlûbumdur dedikde merkūm Abdullah Çelebi asâleten ve vekâleten vekîl-i mezbûru cemî‘ kelimâtında şifâhen tasdîk ve vicâhen tahkīk etdikde mimârân-ı mezbûrân menzil-i mahdûd-ı mezkûrun hadîkası arsasından bâkī mülk olan binâlı arsasını misâha eylediklerinde tûlen ve arzen bi-hesâb-ı terbî‘î beş yüz on yedi buçuk zirâ‘ olup altmış dört buçuk zirâ‘ dört buçuk parmağı müvekkile-i mezbûre Saliha Hatun’un ve yüz yirmi iki zirâ‘ dört buçuk parmağı müvekkile-i mezbûre Âişe Hatun’un ve üç yüz otuz buçuk zirâ‘ üç parmağı merkūm Abdullah Çelebi’nin mülkleri olduğu lede’ş-şer‘i’l-mutahhar zâhir ve mukarrer oldukdan sonra menzil-i mesfûrun bi-hesâb-ı mezbûr yüz yirmi sekiz zirâ‘ dokuz parmak arsalı mecmû‘ hâriciye-i mezkûresi müvekkile-i mezbûre Âişe Hatun’a tahsîs ve ta‘yîn olundukda hisse-i mezkûresinden ziyâde olan altı zirâ‘ dört buçuk parmak yerin kıymeti mimârân-ı mezbûrân takvîmleri üzere zirâ‘ı üçer yüz akçeden takrîben bin sekiz yüz elli beş akçe olmağın mezbûr Abdullah Çelebi kendi hissesinden altı zirâ‘ dört buçuk parmak yeri vekîl-i mezbûr el-Hâc Hasan Ağa’ya bin sekiz yüz elli beş akçeye bey‘ ve teslîm ol dahi müvekkilesi için iştirâ ve kabûl ve tesellüm eylemeğin mezbûr Abdullah Çelebi’nin mülkü üç yüz yirmi dört zirâ‘ on buçuk kaldıkdan sonra vekîl-i mezbûr el-Hâc Hasan Ağa meclis-i ma‘kūd-ı mezbûrda mezbûr Abdullah Çelebi mahzarında ikrâr-ı tâm ve takrîr-i kelâm edip müvekkilem mezbûre Âişe Hatun’un menzil-i mezkûrun Medîne-i münevvere Vakfı’ndan olan mârrü’z-zikr hadîkası arsasından hisse-i müntakile-i âdiyesi olup nısf-ı şâyi‘i olan yüz otuz beş buçuk zirâ‘ını mütevellîsi izin ve ma‘rifetiyle on bir bin akçe bedel-i ferâğ mukābelesinde merkūm Abdullah Çelebi’ye ferâğ ve tefvîz edip ol dahi tefevvüz ve kabûl eyledi dedikde gıbbe’t-tasdîkı’ş-şer‘î mimârân-ı mezbûrân tahmîn ve takvîmleri üzere menzil-i mezkûrdan vech-i muharrer üzere müvekkile-i mezbûre Âişe Hatun’a tahsîs olunan mikdârı min-haysü’l-kıyme hissesinden dokuz bin dokuz yüz otuz altı akçe ezyed olmağın meblağ-ı mezkûr dokuz bin dokuz yüz otuz altı akçeden müvekkile-i mezbûre Saliha Hatun’un hissesi olan bin iki yüz kırk iki akçe ve merkūm Abdullah Çelebi’nin hissesi olan altı bin üç yüz kırk sekiz akçe cem‘an yedi bin beş yüz doksan akçe ile semen-i mezkûr bin sekiz yüz elli beş akçe min-haysü’l-mecmû‘ dokuz bin dört yüz kırk beş akçenin merkūm Abdullah Çelebi bin dört yüz kırk beş akçesinden müvekkile-i mezbûre Âişe Hatun’un zimmetini ibrâ edip bâkī sekiz bin akçesine vekîl-i mezbûr el-Hâc Hasan Ağa müvekkilesi mezbûre Âişe Hatun’un merkūm Abdullah Çelebi zimmetinde hakkı olan bedel-i mezkûr on bir bin akçenin sekiz bin akçesine takas eyleyip ol dahi mukāssa ve kabûl eyledikden sonra bâkī üç bin akçesini merkūm Abdullah Çelebi yedinden tamâmen alıp kabz eyleyip menzil-i mesfûrun mülk olan mârrü’z-zikr binâlı arsasını bu vech üzere beynlerinde bi’t-terâzi iktisâm eylediklerinde vekîl-i mezbûr el-Hâc Hasan Ağa menzil-i mezkûre müte‘allıka âmme-i de‘âvî ve mutâlebâtdan merkūm Abdullah Çelebi ile müvekkilesi Saliha Hatun’un zimmetini vekâleten ve mezbûr Abdullah Çelebi dahi müvekkile-i mezbûre Âişe Hatun’un zimmetini asâleten ve vekâleten ibrâ-i âmm-ı kâtı‘u’n-nizâ‘ ile ibrâ eylediklerinde mâ-hüve’l-vâki‘ bi’t-taleb ketb ü imlâ olundu.<br><br>Fi’l-yevmi’l-ışrîn min-Cumâdelûlâ li-sene ihdâ ve semânîn ve elf.<br><br>Şuhûdü’l-hâl: Abdulkadir Ağa b. Mehmed, Ebubekir Efendi b. Süleyman, Ahmed Çelebi b. Hasan, Osman Ağa b. Mehmed, Süleyman Çelebi b. Hasan, Abdullah Çelebi b. Ali, Solak Mustafa b. Yusuf, Hasan Çelebi b. Bayram, Receb Çelebi b. Veli tâbi‘-i mimâr ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=2597"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2599"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b251"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o569"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>