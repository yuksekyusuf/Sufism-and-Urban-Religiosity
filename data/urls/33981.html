﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 200<br>Hüküm no: 74<br>Orijinal metin no: [30b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mora muhacirlerine kiralanan evler ve yapılan kömür yardımı</b><br><br>Bâ‘is-i tastîr-i oldur ki;<br><br>Mora muhâcirînin menzil kirâları defteri.<br><br>Mora muhâcirlerinden olup yirmi hâne i‘tibârıyla Ebâ Eyüb-i Ensârî radiye anhu rabbühü’l-Bârî hazretlerinin civârında vâki‘ merhûme cennet-mekân Hadice Sultan tâbe serâhâ hazretlerinin sarayına yerleşdirilmiş ise de harâb olup eyyâm-ı şitâda barınamayacaklarından Havâss-ı refî‘a kādısı fazîletlü efendi ile bi’l-muhâbere Eyüb ve Topkapı ve Yenibahçe ve Koca Mustafa Paşa civârlarında vâki‘ mahallât imâmları celb [ile] mâhiyesi onar guruşa olmak üzere birer hâne istikrâ ve iskân ve sâlifü’z-zikr yirmi hânenin beherine yirmi beşer guruşdan kömür-bahâ olarak beş yüz ve tutulacak yirmi hânenin altışar aylığı olarak bin iki yüz guruş ki cem‘an bin yedi yüz guruş irsâl olunmuş olunmağla ber-vech-i muharrer husûs-ı mezkûrun tazmînine mübâderet olunmak meâlinde işbu sene-i mübâreke Saferi’l-hayrı’nın yirmi ikinci günü târihiyle müverrah bâlâsı sahh-ı âlî ile muveşşah beyaz üzerine bu dâ‘i-yi sıdk-murâ‘îlerine hitâben sâdır olup tescîl olunan fermân-ı ihsân-unvânlarına imtisâlen zikrolunan muhâcirînin kādı-yı mûmâ-ileyh dâ‘îleriyle bi’l-muhâbere bi’l-müzâkere şehr-i Rebî‘ülevvel’i gurresinden Şa‘bâni’l-mu‘azzam gāyetine değin iktizâ eden kirâları istikrâ olunan menâzil ashâbına ve kömür-bahâları dahi muhâcirînin yedlerine i‘tâ olunarak tanzîm ve tesviye olunan defteridir ki ber-vech-i âtî zikr olunur.<br><br>Fî-evâili şehri Rebî‘i’l-evvel li-sene ihdâ ve erba‘în ve mi’eteyn ve elf.<br><br>Muhâcirîn-i mezbûrînden Arabacı Hasan Ağa’ya Edirnekapısı dâhilinde vâki‘ Neslişah Sultan mahallesinde İmâm Hüseyin efendi ma‘rifetiyle istikrâ olunan Hüseyin menzilinin gurre-i mezbûreden gāyet-i şehr-i mezkûra gelince altı aylık iktizâ eden icâresi altmış guruş menzil-i mezkûre sâhibi mezbûra ve kömür-bahâsı olarak yirmi beş guruşu dahi mezbûr Hasan Ağa’ya teslîm olunmuşdur.<br><br>Hâne: 1 aded<br><br>Muhâcirîn-i mezbûrînden Halil Beşe ve Hâfız Hüseyin bi’l-iştirâk Mi‘mâr Ayas Mahallesi’nde Vezîrodaları’nda beher şehr on beşer guruşa Pabucî Hacı Mehmed Ağa’nın istîcâr olunan menzili gurre-i mezbûreden gāyet-i şehr-i mezkûra gelince altı aylık iktizâ eden icâresi doksan guruş menzil-i mezkûre sâhibi mezbûra ve kömür-bahâsı elli guruşun üzerine menzil icâresinden bâkī kalan otuz guruş zammıyla seksen guruşu dahi mezbûrâna teslîm olunduğu.<br><br>Hâne: 2 aded<br><br>Mezbûrûndan Süleyman ve İbrahim Beşe Mi‘mâr Ayas Mahallesi’nde Vezîrodaları’nda vâki‘ Basmacı Ahmed Ağa’nın menzilini bi’l-iştirâk beher şehr on beşer guruşa istîcâr olunup gurre-i mezbûreden gāyet-i şehr-i mezkûra gelince altı aylık doksan guruşu menzil-i mezbûre sâhibi mezbûra ve kömür-bahâsı elli guruşun üzerine menzil-i mezkûre icâresinden bâkī kalan otuz guruş dahi zamla seksen guruş mezbûrâna tamamen teslîm olunmuşdur.<br><br>Hâne: 2<br><br>425 Yalnız dört yüz yirmi beş guruşdur. 1275 +------ 1.700 Zeylde tasrîh olunduğu vechile kādı-yı mûmâ-ileyh tarafına teslîm olunan. Yalnız bin yedi yüz guruşdur.<br><br>Bâlâda mezkûr yirmi hâneden beş hânesi Âsitâne-i aliyyemde vâki‘ mahallât-ı mezkûrâtda tanzîm ve iskân ettirilip bākī kalan on beş hânenin iktizâ eden kirâsı dokuz yüz guruş ve kömür-bahâları üç yüz yetmiş beş guruş ki cem‘an bin iki yüz yetmiş beş guruşu hâlâ Havâss-ı refî‘a kādısı fazîletlü efendi Dâ‘îlerinin ma‘rifetiyle Ebâ Eyüb Ensârî radiye anhu rabbühü’l-Bârî hazretleri mahallâtına iskân ile ber-vech-i muharrer bin iki yüz yetmiş beş guruşu kādı-yı mûmâ-ileyh dâ‘îlerine teslîm olunduğu işbu mahalle şerh verildi.</p>          <br><a title="Önceki sayfa" style="text-decoration:none" href="./ayrmetin.php?idno=33980"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33982"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b200"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o530"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>