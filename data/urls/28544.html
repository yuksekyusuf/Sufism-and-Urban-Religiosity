﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 211<br>Hüküm no: 128<br>Orijinal metin no: [40b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hoşalay kazasından Mustafa Beşe b. Yahya’nın, Şeyh Abdullah Efendi b. Bayram’ın evini yaktığı, sürekli içki içip etrafa zarar verdiğinin şahitlerle tespit edildiği.</b><br><br>Vilâyet-i Anadolu’da Kastamonu sancağında Hoşalay kazâsına tâbi‘ Şahna nâm karye ahâlîsinden işbu bâ‘isü’l-kitâb eş-Şeyh Abdullah Efendi b. Bayram meclis-i şer‘-i şerîf-i enverde kazâ-i mezbûra tâbi‘ Mahaklı? nâm karye ahâlîsinden Karazebân? demekle şehîr Mustafa Beşe b. Yahya nâm kimesne mahzarında üzerine da‘vâ ve takrîr-i kelâm edip ben bundan akdem kazâ-i mezbûrda kürsîde va‘z esnâsında şurb-i hamr harâmdır deyü nehy-i münker etdiğimde mezbûr Karaziyan Mustafa Beşe bana gayz edip kendiye tâbi‘ eşkıyâ ile hamr ve arak ve sâir âlât-ı fısk ile menzilime girip şurb-i hamr eyledikden sonra menzilimi ihrâk etmeğin hatta kazâ-i mezbûra tâbi‘ Cide nâm karye sükkânından işbu İslâm b. Mustafa nâm kimesnenin gasben bir re’s ineğini ve Ayşe nâm hatunun bağlarının üzümlerini bi-gayr-ı hakkın ahz u kabz ve hamr ve fısk etmeğin bu makūle ahz u gasb ve nehb ü gāret leylen ve nehâren şurb-i hamr ve fısk u fücûr ve fesâd ü şekāvet âdet-i müstemirresi olmağla ibâdullâh müte’ezzî ve mutazarrırlardır husûs-ı merkūm vukūf-ı tâmmı olan kazâ-i mezbûr ahâlîsinden suâl olunup haberleri tahrîr olunmak matlûbumdur dedikde husûs-ı mezbûra vukūf-ı tâmmı olan kazâ-i mezbûr ahâlîsinden Mustafa Efendi b. İsa ve Sunullah Efendi b. Osman ve yine Hoşalay kazâsına tâbi‘ Verol nâm karye ahâlîsinden İsmail Çelebi b. Hüseyin ve fahrü’l-akrân el-Hâc Hüseyin Ağa b. Mehmed ve el-Hâc Süleyman b. Mustafa ve Ramazan b. Şaban nâm kimesnelerden mezbûr Karaziyan Mustafa Beşe’nin keyfiyet-i hâli suâl olundukda fi’l-hakīka mezbûr Karaziyan Mustafa Beşe kendiye tâbi‘ eşkıyâ ile hamr ve arak ve sâir âlet-i fısk ile işbu mezbûr eş-Şeyh Abdullah Efendi’nin karye-i mezbûrede menziline girip şürb-i hamr eyledikden sonra menzilini ihrâk eyledi ve mezbûr İslâm’ın gasben bir re’s ineğini ve merkūme Ayşe’nin bağlarının üzümlerini gasb ve hamr eyledi bu makūle ahz u gasb ve nehb [ü] gāret leylen ve nehâren şurb-i hamr ve fısk u fücûr ve fesâd u şekāvet âdet-i müstemirresidir mezbûrdan ibâdullâh müte’ezzî ve mutazarrırlardır deyü herbiri merkūm Karaziyan Mustafa Beşe’nin sû’-i hâlini haber vermeğin mâ vaka‘a bi’t-taleb ketb olundu.<br><br>Fi’l-yevmi’s-sânî ve’l-işrîn min-Şa‘bâni’l-mu‘azzam sene [1]107<br><br>Şuhûdü’l-hâl: İbrahim b. Ahmed, Ali Beşe b. Sinan, Müftizâde Mehmed Efendi, Ali b. Bali, Receb b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=28543"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28545"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b211"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o875"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>