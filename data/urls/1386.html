﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 228<br>Hüküm no: 228<br>Orijinal metin no: [29a-6]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ticaret için gittiği Tebriz’de vefat eden Seyyid Musa’nın terekesi hususunda hanımı ve kardeşi arasındaki davada, daha sonra kardeşiyle nikâhlanıp boşanacak olan hanımının haksız olduğu</b><br><br>Efendi hazretleri imzâsıyla Tüccâr tâifesinden olup bundan akdem diyâr-ı Acem’de medîne-i Tebriz’de ticâret üzre iken vefât eden es-Seyyid Musa Çelebi b. Hacı Ali’nin verâseti zevce-i metrûkesi Safa Hâtun bt. Osman ile sulbiye kızı Şerîfe Fâtıma’ya ve li ebeveyn karındaşı Seyyid Mustafa Çelebi’ye münhasıra olup ba‘de’l-kısme mezbûre Şerîfe Fâtıma dahi vefât edip verâseti vâlidesi merkūme Safa Hâtun ile ammisi [29b] merkūm Seyyid Mustafa Çelebi’ye münhasıra olduğu şer‘an zâhir ve mütehakkik oldukdan sonra merkūme Safa Hâtun tarafından husûs-ı âti’l-beyâna vekîl-i müsecceli olan Hüseyin Çelebi nâm kimesne meclis-i şer‘-i şerîf-i şâmihü’l-imâd ve mahfil-i dîn-i münîf-i râsihü’l-evtâdda tereke-i müteveffâ-yı evvel mezbûr Seyyid Musa Çelebi’ye vâzı‘ü’l-yed olan merkūm Seyyid Mustafa Çelebi mahzarında bi’l-vekâle da‘vâ ve takrîr-i kelâm edip müvekkilem mezbûre Safa Hâtun’un zevci müteveffâ-yı merkūm zimmetinde mütekarrir ve ma‘kūdun-aleyh olan otuz bin akçe mehr-i müeccelini ve defter-i kassâm mûcebince cümle muhallefâtı olan on bin dokuz yüz yirmi guruşdan sümün hissesi olan bin üç yüz altmış beş guruşu ve sagīre-i merkūmeden dahi ber mûceb-i defter-i kassâm kendiye isâbet eden sülüs hisse-i ma‘lûmesini mukaddemâ merkūm Seyyid Mustafa Çelebi yedinden ahz u kabz edip ba‘dehû müvekkilem merkūmeyi merkūm Seyyid Mustafa Çelebi on yedi bin beş yüz akçe mehr-i müeccel ile tezevvüc edip iki sene mürûrundan sonra merkūmeyi bâyinen tatlîk eylediğinde mehr-i müecceli olan meblağ-ı mezbûr on yedi bin beş yüz akçeyi ve nafaka-i iddet ve me’ûnet-i süknâsı için ta‘yîn olunan iki bin beş yüz akçe ki cem‘an yirmi bin akçeyi dahi merkūm Seyyid Mustafa Çelebi yedinden merkūme Safa Hâtun tamâmen alıp kabz etmişidi, lâkin müteveffâ-yı evvel merkūm Seyyid Musa Çelebi’nin defter-i kassâmdan hâric medîne-i mezbûrede beytülmâl emîni yedinde olan bin beş yüz guruş terekesini dahi ahz u kabz etmeğin meblağ-ı mezbûrdan dahi müvekkile-i mezbûreye isâbet eden hisse-i şer‘iyyesini merkūm Seyyid Mustafa Çelebi’den bi’l-vekâle taleb ederim suâl olunsun dedikde gıbbe’s-suâl ve’l-inkâr vekîl-i merkūmdan müdde‘âsını mübeyyine beyyine taleb olundukda ityân-ı beyyineden izhâr-ı acz edip istihlâf etmeğin fi’l-vâki‘ tereke-i müteveffâ-yı mezbûrdan medîne-i mezbûrede beytülmâl emîni yedinden minvâl-i muharrer üzre defter-i kassâmdan harîc bin beş yüz guruşu ahz u kabz etmediğine merkūm Seyyid Mustafa Çelebi’ye yemîn teklîf olundukda ol dahi alâ vefki’l-mes’ûl yemîn billâhi te‘âlâ etmeğin mûcebince bilâ-beyyine vekîl-i merkūm mu‘ârazadan men‘ olunup mâ vaka‘a bi’t-taleb ketb olundu. Fi’l-yevmi’r-râbi‘ min Cemâziyelevvel li sene seb‘a ve seb‘în ve elf.<br><br><br>Şuhûdü’l-hâl: eş-Şeyh İvaz Efendi, Mehmed Bey b. İsmail, Mehmed Çavuş el-Mübâşir, Şaban Ağa b. Süleyman.</p>          <br><a title="Önceki sayfa" style="text-decoration:none" href="./ayrmetin.php?idno=1385"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1387"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b228"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o1001"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>