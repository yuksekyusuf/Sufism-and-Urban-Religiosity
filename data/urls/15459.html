﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 124<br>Hüküm no: 77<br>Orijinal metin no: [14a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yani v. Anastaş’ın Sopotos köyündeki evini Anastaş, Nikola ve Todori’ye müştereken satması</b><br><br>Vilâyet-i Rumeli’nde Kalavrita kazâsına tâbi‘ Sopotos nâm karye ahâlîsinden Yani v. Anastaş nâm zimmî meclis-i şer‘-i şerîfde sulbî oğlunun oğulları olup kendi tarafından asâleten ve li ebeveyn karındaşları Anastaş ve Nikola v. Panayot taraflarından ikrâr-ı âti’z-zikri tasdîke vekîl olup nehc-i şer‘î üzre vekâleti sâbite olan bâ‘is-i hâze’r-rakīm Todori v. Panayot nâm zimmî muvâcehesinde ikrâr ve i‘tirâf edip silk-i mülk-i sahîhimde münselik emlâkden karye-i mezbûrede vâki‘ bir tarafdan İstati v. Panayot zimmî mülkü ve bir tarafdan Vaslak v. İspilyot zimmî [14b] mülkü ve bir tarafdan Kanilo v. Todori zimmî mülkü ve bir tarafı tarîk-i âm ile mahdûd bir bâb tahtânî odayı ve bir mikdâr avluyu ve bir kıt‘a bahçeyi müştemil mülk menzilimi cemî‘ tevâbi‘ ve levâhıkı ile ve menzil-i mezkûr içinde mevcûd beynimizde ma‘lûm esâs-ı beyt ki evânî-i nühâsiyye ve gayr-ı nühâsiyyemi ve mevâzi‘-i müteferrikada vâki‘ altı dib dut ağacını ve tahmînen üç çapalık iki kıt‘a bağımı bi safkatin vâhidetin mezbûrûn Anastaş ve Nikola ve Todori’ye ale’l-iştirâki’s-seviy yirmi esedî guruşa tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve temlîk edip anlar dahi ale’l-iştirâki’s-seviy iştirâ ve kabûl ve temellük eylediklerinden sonra hâlâ taht-ı tasarrufumda olup karye-i mezbûrede vâki‘ her birinin hudûdu beynimizde ma‘lûm üç kıt‘a tarlayı ve kazâ-i mezbûre tâbi‘ Çarıklı nâm karyede vâki‘ kezâlik hudûdu beynimizde ma‘lûm bir kıt‘a tarla dahi ki cem‘an dört kıt‘a tarlalarımın hakk-ı tasarruflarını dahi sâhib-i arz ma‘rifetiyle mezbûrûn Anastaş ve Nikola ve Todori’ye ale’l-iştirâki’s-seviy on esedî guruş bedel mukābelesinde tefvîz bi’l-ferâğ edip anlar dahi minvâl-i muharrer üzre tefevvuz ve kabûl eylediklerinden sonra semen-i mezbûr ile bedel-i merkūm cem‘an otuz esedî guruşu mesfûrûn Anastaş ve Nikola ve Todori yedlerinden bi’t-tamâm ahz ve kabz eyledim ba‘de’l-yevm emlâk-i mezbûre mesfûrûn Anastaş ve Nikola ve Todori’nin mülk-i müşterâları olmuşdur min ba‘d benim alâka ve medhalim yokdur, emlâk-i mezbûreyi ve arâzi-i merkūmeyi mahallinde zabt ve tasarrufa tarafımdan mesfûrûn Anastaş ve Nikola ve Todori[’yi] taslît eyledim dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ ve’l-ışrîn men şehri Recebi’l-mürecceb li sene tis‘în ve elf.<br><br><br>Şuhûdü’l-hâl: Hüseyin b. Ali, Mehmed b. Eyüb, Mehmed b. Mahmud, Ali b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15458"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15460"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b124"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o720"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>