﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 194<br>Hüküm no: 204<br>Orijinal metin no: [60a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdurrahman Beşe’nin kaybolan beygirinin Mustafa Beşe’de olduğunu ispat ettiği</b><br><br>Fi’l-asl vilâyet-i Anadolu’da medîne-i Tarsus kazâsına tâbi‘ Torluoğlu karyesi ahâlîsinden olup sefer-i hümâyûn-ı nusret-makrûna memûr olmağla ol vechile medîne-i Üsküdar’da müsâferet vechi üzere sâkin işbu râfi‘ü’l-vesîka Abdurrahman Beşe b. Mehmed nâm kimesne meclis-i şer‘-i hatîrde zikri âtî çil yağız bargire vaz‘-ı yedi mütehakkık olan Mustafa Beşe b. Ömer nâm kimesne mahzarında üzerine da‘vâ ve takrîr-i kelâm edip işbu meclis-i şer‘de mu‘âyene ve müşâhede olunan çil yağız bargir benim yedimde mülküm olup târîh-i kitâbdan bir buçuk sene mukaddem sâlifü’z-zikr Torluoğlu karyesi hâricinde mülkümden zâyi‘ olup mezbûr Mustafa Beşe yedinde bulmakla bi’l-istihkāk taleb ederim suâl olunsun dedikde gıbbe’s-suâl mezbûr Mustafa Beşe cevâbında zikr olunan bargiri Salkı kasabası sükkânından el-Hâc Süleyman b. Abdülmennan nâm kimesneden yirmi beş guruş semen-i medfû‘a iştirâ edip mülk-i müşterâm olmak üzere vaz‘-ı yed ederim müdde‘î-i mezbûrun ber-vech-i muharrer mülkü olduğu hâlde mülkünden zâyi‘ eylediğini inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden sâlifü’z-zikr Torluoğlu karyesi ahâlîsinden sefer-i hümâyûna memûr olup medîne-i mezbûrede müsâfiren sâkin Mustafa Beşe b. Ali ve Hasan Beşe b. Bektaş nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka işbu meclis-i şer‘de mevcûd olan çil yağız bargir işbu müdde‘î-i mezbûr Abdurrahman Beşe’nin yedinde mülkü olduğu hâlde târîh-i kitâbdan bir buçuk sene mukaddem zikr olunan Torluoğlu karyesi hâricinde mülkünden zâyi‘ eyledi biz bu husûsa bu vech üzere şâhidleriz şehâdet ederiz deyü her biri edâ-i şehâdet-i şer‘iyye eylediklerinde gıbbe ri‘âyeti şerâiti’-kabûl şehâdetleri makbûle olmağın gıbbe’t-tahlîfi’ş-şer‘î mûcebince ba‘de’l-hükm ve’t-tenbîh mâ hüve’l-vâki‘ bi’t-taleb ketb olundu.<br><br>Fî 27 Safer sene 1151<br><br>Şuhûdü’l-hâl: Veli Beşe b. Hüseyin, Bayrakdâr Ali Beşe b. İbrahim, Mustafa Beşe b. Ali, Hasan Beşe b. Bektaş, Mehmed Beşe b. Halil.</p>          <br><a title="Önceki sayfa" style="text-decoration:none" href="./ayrmetin.php?idno=52513"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52515"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b194"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o279"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>