﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 468<br>Hüküm no: 563<br>Orijinal metin no: [73b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Fransız tercüman Batista v. Bornati’nin, Petro Reis’in başka yere götürdüğü Avram’ın ticaret mallarını ödemeye vekil olduğu ve ödemesi</b><br><br>Husûs-ı âti’l-beyânın mahallinde istimâ‘ olunmağın savb-ı şer‘-i celîl-i lâzımü’t-tebcîlden mevlânâ Ömer Efendi irsâl olunup ol dahi Dârü’l-hilâfeti’l-aliyye Kostantıniyye el-mahmiyye hısn-ı ebvâbından Balıkpazarı kapısı hâricinde vâki‘ Gümrükhâne’ye varıp zeyl-i rakīmde isimleri terkīm olunan müslimîn mahzarlarında akd-i meclis-i şer‘-i mübîn ettikde hâlâ İskenderiye emîni olan mu‘allim Avram nâm Yahudi tarafından husûs-ı câ’i’l-beyâna vekîl olduğu mazmûnı vech-i şer‘î üzre [mü]ste’men yedinde olan hüccet-i şer‘iyye ile şer‘an sâbit olan Küpelioğlu demekle şehîr Salamon v. Semuyil nâm Yahudi meclis-i ma‘kūd-ı mezbûrda Fransız tâifesinden Petro v. ( ) nâm reisin zimmetine lâzım gelen düyûnuna zâmin olup bi’l-fi‘l Fransız elçisi olan Delahay Vanteli v. Delahay tarafından husûs-ı âti’l-beyâna vekîl olduğu Corco v. Andriye ve diğer Corco v. Nikola nâm tercümânlar şehâdetleriyle şer‘an vekâleti sâbit olan Tercümân Batista v. Bornati nâm zimmî muvâcehesinde üzerine da‘vâ ve takrîr-i kelâm edip müvekkilim mezbûr mu‘allim Avram mecmû‘u dört yüz otuz iki vakıyye gelir beş ferde kebîr kahve ve mecmû‘u üç yüz altmış vakıyye gelir beş kafes kebîr şeker def‘a otuz altışar vakıyye gelir bir ferde sagīr kahve ve bir kafes sagīr şeker ve mecmû‘ kıymetleri iki yüz yirmi beş guruş olan üç kebîr Cezâyir ihrâmı def‘a mecmû‘ kıymetleri yüz kırk guruş olan iki orta Cezâyir ihrâmları bundan akdem mahrûse-i Mısr-ı Kahire iskelelerinden İskenderiye iskelesinden İstanbul’a götürmek için merkūm Petro Reis’e teslîm edip ol dahi kabz ve tesellüm ve ba‘de’l-ahzi’l-me’ûne sefînesine tahmîl ettikden sonra İstanbul’a getirmeyip dârü’l-harbe götürüp fuzûlen dârü’l-harbde istihlâk etmeğin suâl olunup zikr olunan kahve şekerin emsâlini ve ihrâmın kıymet-i şer‘iyyelerini bana teslîme vekîl-i merkūm Batista’ya tenbîh olunmak matlûbumdur dedikde mevlânâ-yı mezbûr vekîl-i mezbûr Batista’dan suâl eyledikde cevâbında müvekkil-i mezbûr mu‘allim Avram nâm Yahudi vech-i muharrer üzre zikr olunan iskelede mecmû‘u dört yüz otuz vakıyye gelir beş ferde kebîr kahve ve mecmû‘u üç yüz altmış vakıyye gelir beş kafes kebîr şeker def‘a otuz altışar vakıyye gelir bir ferde sagīr kahve ve bir kafes sagīr şeker ve üç kebîr Cezâyir ihrâmı ve iki orta Cezâyir ihrâmlarını İstanbul’a götürmek için mezbûr Petro Reis’e teslîm edip ol dahi kabz ve tesellüm ve ba‘de’l-ahzi’l-me’ûne sefînesine tahmîl ettikden sonra İstanbul’a götürmeyip dârü’l-harbe götürüp fuzûlen istihlâk edip müvekkili dahi vech-i muharrer üzre zâmin olmuşidi bana zikr olunan üç kebîr Cezâyir ihrâmlarının kıymetleri için yirmi beş guruş ve iki orta Cezâyir ihrâmlarının kıymetleri yüz kırk guruş olduğu ma‘lûm değildir deyicek mevlânâ-yı mezbûr vekîl-i merkūm Küpelioğlu’ndan zikr olunan üç kebîr Cezâyir ihrâmlarının kıymetleri iki yüz yirmi beş guruş ve iki orta Cezâyir ihrâmlarının kıymetleri yüz kırk guruş olduğuna beyyine taleb eyledikde ityân-ı beyyine için istimhâl etmeğin mehl-i şer‘î ile imhâl eyledikden sonra vekîl-i mezbûr Batista’nın ikrârı mûcebince zikr olunan dört yüz altmış sekiz vakıyye kahve ve üç yüz doksan altı vakıyye şekerin emsâlini vekîl-i merkūm Küpelioğlu’na def‘ ve teslîme vekîl-i mezbûr Batista’ya ba‘de’t-tenbîh husûs-ı mezbûru mevlânâ-yı merkūm mahallinde. Fî 14 Şa‘bân sene [10]77.<br><br><br>Şuhûdü’l-hâl: Es-Sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=1720"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1722"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b468"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0956"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>