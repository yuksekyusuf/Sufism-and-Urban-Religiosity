﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 458<br>Hüküm no: 535<br>Orijinal metin no: [78b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sarraf Yorgi v. Dimitri v. Yavan’ın vârisleri’nin şerbethane gediği davasında Kostandi v. Tanaş ile sulh oldukları</b><br><br>Galata şerbethâne gediği da‘vâsından 150 guruşa sulh<br><br>Ma‘rûz<br><br>İstanbul’da Vezirhanında mütemekkin iken bundan akdem hâlik olan Sarraf Yorgi v. Dimitri v. Yuvan nâm zimmînin verâseti zevce-i metrûkesi Sofya bt. Vasil Nasrâniye ile sulbî kebîr evlâdı sâhibe-yi arzuhâl Nikola zimmî ve Maryam Nasrâniye inhisârı tahakkukundan sonra kendiden asıl ve anası zevce-i mersûme Sofya Nasrâniye tarafından husûs-ı âti’l-beyânda vekîl olduğu şahsını damadı Yorgi v. Nikola ve Anaştaş v. İskerlet zimmîler şehâdetleriyle sâbit olan mersûm Nikola ile mersûme Maryam Nasrâniye’nin zevci ve tarafından kezâlik husûs-ı âti’l-beyânda vekîl olduğu şahsını ârifân mersûmân Nikola ve Anaştaş zimmîler şehâdetleriyle ber-nehc-i şer‘î sâbit olan Yorgi v. Nikola zimmîlerden her biri bi’t-terâzi meclis-i şer‘-i münîrde mahrûse-i Galata hâricinde Beyoğlu nâm mahalde simitçi fırını kurbünde çifte mahzen tâ‘bir olunur iki bâb koltuk şerbethâne derûnunda mevcûde gedik tâ‘bir olunan âlât-ı lâzımeye vaz‘-ı yedi mütehakkık olan derûn-ı arzuhâlde mersûmu’l-ism Kostandi v. Tanaş zimmî muvâcehesinde zikr olunan gedik tâ‘bir olunur âlât-ı lâzıme-i ma‘lûmenin nısf-ı şâyi‘leri mûrisimiz babam mersûm Yorgi zimmînin ile’l-helâk yedinde mülkü olup ba‘de helâkihî bize mevrûs olmuşken mersûm Kostandi zimmî fuzûlî zabt etmekle nısf-ı âlât-ı lâzıme-i mezkûreden keff-i yedi murâdımızdır deyü bi’l-asâle ve bi’l-vekâle taleb ve da‘vâya tasaddî eylediğimizde ol dahi cevâbında benim mûrisiniz hâlik-i mersûm zimmetinde cihet-i karzdan üç bin iki yüz guruş hakkım olup şuhûd ve udûlle ba‘de’l-isbât ve’l-halef terekesinden hükmolundukdan sonra nısf-ı âlât-ı mezkûreyi semen-i misli olan üç bin iki yüz guruşa bana bâ-hüccet-i şer‘iyye bâten bey‘ ve semeni olan meblağ-ı merkūmu alacağım olan meblağ-ı mahkûmun-bih-i merkūm üç bin iki yüz guruşa bi’t-terâzi takâs ve mahsûb olunmuşdu deyü mazmûnu takrîr-i meşrûhuna mutâbık bin iki yüz dokuz senesi Şevvâlinin on sekizinci günü târihiyle muvarraha ve ol târihde Mahmudpaşa mahkemesinde nâibü’ş-şer‘i’ş-şerîf olan mevâlî-i izâmdan Faziletlü Hafidzâde Mehmed Emin Efendi’nin imzâ ve hatmini hâviye ibrâz eylediği bir kıt‘a hüccet-i şer‘iyyenin mazmûnunu bizler bi’l-asâle ve bi’l-vekâle ikrâr ve tasdîk etmemizle ol vechile da‘vâ-yı mezkûreden meşrû‘a olmayıp zimmî-i mersûma bî-vech mu‘ârazadan men‘ olunmuşduk lâkin mersûm Kostandi zimmî malından teberru‘an yüz elli guruş bize def‘ ve teslîm biz dahi yedinden bi’l-asâle ve bi’l-vekâle ahz u kabz ve benimle [79a] müvekkilelerimiz mersûmetân beynimizde iktisâm edip bi’l-cümle husûs-ı mezkûra ve mebî‘-i mezkûrun tağrîr ve gabnine vesâir cemî‘-i hukūk-ı şer‘iyyeye müte‘allika mutlakan âmme-i de‘âvî ve kâffe-i mütâlebâtdan mersûm Kostandi zimmînin zimmetini kabûlünü hâvi ibrâ-i âmm-ı sahîh-i şer‘î ile her birimiz bi’l-asâle ve bi’l-vekâle ibrâ ve iskāt eyledik deyü ikrâr ve tasdîkleri İstanbul mahkemesinde tescîl ve huzûr-ı âlîlerine i‘lâm olundu.<br><br>Fî-23 Ş sene [1]217</p>          <br><a title="Önceki sayfa" style="text-decoration:none" href="./ayrmetin.php?idno=31288"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31290"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b458"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o584"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>