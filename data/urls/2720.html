﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 339<br>Hüküm no: 402<br>Orijinal metin no: [76a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Veli Paşa’nın Todori v. Nikola aleyhindeki alacak davasından men olunması</b><br><br>Sâbıkā Mora eyâletine mutasarrıf olan emîrü’l-ümerâi’l-kirâm kebîrü’l-küberâi’l-fihâm Veli Paşa tarafından husûs-ı âti’l-beyâna vekîl olup vekâleti bi-mâ hüve tarîku’s-sübût şer‘an sâbite olan Hasan Bey b. Abdullah nâm kimesne dîvân-ı kāimmakām-ı sadrazamîde akd olunan meclis-i şer‘-i şerîfde kasab tâifesinden işbu râfi‘ü’s-sifr Todori v. Nikola nâm zimmî muvâcehesinde üzerine da‘vâ ve takrîr-i kelâm edip müvekkil-i müşârün-ileyh Veli Paşa bundan akdem bin yedi yüz re’s koyununu her bir dânesi bir esedî ve dört semene olmak üzere ve kırk re’s öküzünü her re’si dörder guruşa olmak üzere safka-i vâhide ile bin sekiz yüz altmış esedî guruş ile altı bin sekiz yüz semene mezbûr Todori’nin karındaşı Minol nâm zimmîye bey‘ ve teslîm, mezbûr Minol dahi iştirâ ve tesellüm etdiğinden sonra kable edâi’d-deyn hâlik olup semen-i mezbûr zimmetinde kalıp ve mezbûr Todori hâlik-i mezbûrun hasren vârisi olmağla tereke-i vâfiyesini kabz etmeğin suâl olunup semen-i mezbûr bin sekiz yüz altmış esedî guruş ile altı bin sekiz yüz semeni hâlik-i mezbûrun [tereke-i] vâfiyesinden müvekkilime edâya mezbûr Todori’ye tenbîh olunması matlûbumdur dedikde gıbbe’s-suâl mezbûr Todori hâlik-i mezbûr Minol’un karındaşı ve terekesine vâzı‘u’l-yed olduğunu inkâr etmekle müdde‘î-i mezbûrdan da‘vâsına mutâbık beyyine taleb olundukda ityân-ı beyyineden izhâr-ı acz ile istihlâf etmeğin mezbûr Todori’ye hâlik-i mezbûrun karındaşı ve terekesine vâzı‘u’l-yed olmadığına ve hâlik-i mezbûr hayâtında müvekkil-i mezbûrdan bin yedi yüz re’s koyunu ile kırk re’s öküzü bin sekiz yüz altmış esedî guruş ile altı bin sekiz yüz semene iştirâ etdiğini bilmediğine yemîn teklif olundukda ol dahi alâ-mesûl yemîn billâhillezî enzele’l-incîle alâ-Îsâ -aleyhi’s-selâm- etmeğin mûcebince müdde‘î-i mezbûr bilâ-beyyine mu‘ârazadan men‘ olunup mâ-hüve’l-vâki‘ bi’t-taleb ketb olundu.<br><br>Fi 10 min-Şa‘bâni’l-mu‘azzam sene 1081.<br><br>Şuhûdü’l-hâl: Zahrü’l-akrân Hüseyin Ağa, fahrü’l-eşbâh Mehmed Ağa ser-muhzırân, Şah Mehmed Çelebi, Cafer Beşe çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=2719"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2721"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b339"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o548"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>