﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kartal Mahkemesi 1 Numaralı Sicil (H. 1128-1133 / M. 1716-1721)<br>cilt: 62,&nbsp;sayfa: 257<br>Hüküm no: 395<br>Orijinal metin no: [74b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Katil, yol kesen ve hırsızlık yapanların her nerede olursa yakalanması</b><br><br>Akzâ kuzâti’l-müslimîn evlâ vülâti’l-muvahhidîn ma‘denü’l-fazl ve’l-yakīn râfi‘u a‘lâmi’ş-şerî‘ati ve’d-dîn vârisû ulûmi’l-enbiyâi ve’l-mürselîn el-muhtassûn bi-mezîdi inâyeti’l-meliki’l-mu‘în Üsküdar’dan Anadolu’nun sol kolu nihâyetine varınca vâki‘ olan mevâlî-i i‘zâm -zîdet fezâilühüm- ve mefâhirü’l-kuzât ve’l-hükkâm ma‘âdinü’l-fezâil ve’l-kelâm kādılar -zîde fazluhum- ve mefâhirü’l-emâsil ve’l-akrân mütesellimler ve kethüdâ yerleri ve yeniçeri serdârlar vekîlleri ve havâs ve evkāf zâbitleri ve a‘yân-ı vilâyetin ve iş erleri -zîde kadruhum- tevkī‘-i refî‘-i hümâyûn vâsıl olucak ma‘lûm ola ki, bundan akdem Anadolu yakasında ba‘zı kuttâ‘-ı tarîk eşkıyâsı zuhûr edip kat‘-ı tarîk ve katl-i nüfûs ve nehb ü gāret-i emvâl ile sükkân-ı vilâyet ve ebnâ-i sebîl îsâl-i mazarrat ve fesâd ve şekāvet üzere oldukları haber alındıkda ol makūle katl-i nüfûs ve nehb ü gāret-i emvâle cesâret eden kuttâ‘-ı tarîk ve sâir eşkıyâ ve haramzâde bulundukları mahallerde alâ-eyyi hâl ahz ve ele getirilip def‘-i âsâr-ı mazarlarıyla bilâd-ı ibâdın te'mîn ve tatmîn için mukaddemâ dahi tenbîh ve te'kîdi müştemil evâmir-i şerîfim şeref-yâfta-i sudûr olmuş iken tehâvün ve taksîrinizden nâşî hâlâ Anadolu yakasında vâki‘ eyâlet ve elviyede ba‘zı mahallerde kuttâ‘-ı tarîk eşkıyâsı zuhûr edip yollarda ve bellerde gezip bazı kârbânları ve ebnâ-i sebîli urup îsâl-i hesâret eyledikleri i‘lâm olunup ve bi-tevfîkihî te‘âlâ ol makūle kuttâ‘-ı tarîk ve sâir eşkıyâ ve haramzâdenin def‘-i âsâr-ı mazarratları turuk ve mesâlikin ve sükkân-ı vilâyet ve ebnâ-i sebîlin te'mîn ve tatmîni mehâmm-ı lâzımü’l-ihtimâm olmağın hâlâ sizi îkāz ve endâr için işbu emr-i şerîf-i vâcibü’l-imtisâlim ısdâr ve kıdvetü’l-emâsil ve’l-akrân Ahmed -zîde kadruhû- ile irsâl olunmuşdur. İnşâallâhu te‘âlâ her kangınızın taht-ı hükûmetine dâhil olur ise birer sûreti muhâkemede sicillâta kayd eyledikden sonra mübâşir-i mûmâ-ileyhin yedinde ibkā ve vech-i meşrûh üzere katl-i nüfûs ve nehb [ü] gāret-i emvâl ile fesâd ve şekāvet üzere olan kuttâ‘-ı tarîk ve sâir eşkıyâ ve haramzâde [75a] her kangınızın taht-ı hükûmetinde bulunursa her ne tarîkle olursa olsun, kemâl-i takayyüd ve ihtimâm ile alâ-eyyi hâl ahz ve ele getirip şer‘le haklarında lâzım gelen cezâları bilâ-tereddüd tertîb ve âsâr-ı mazarratlarından sükkân-ı vilâyet ve ebnâ-i sebîl[i] te'mîn ve tatmîne bezl-i sa‘y ve kudret eyleyesiz ve ol makūle eşkıyânın mazarratından eğer âbir ve sebîl ve eğer kātı‘-ı bilâddan bir ferd mutazarrır olmamak üzere âsâr-ı mazarrat ve fesâdların izmihlâli iktizâ-yı murâd-ı hümâyûnumdur. Şöyle ki bundan sonra her kangınızın havza-i hükûmetinde sükkân-ı vilâyet ve ebnâ-i sebîlden bir ferdin emvâl ve erzâkı nehb ü gāret olunmak ihtimâli olur ise gāret olunan eşyâ sizden tazmîn olunduğundan mâ‘adâ her biriniz ukūbet-i şedîde ile muâhaze ve mu‘âteb olacağınız mukarrer bilip eşkıyâ def‘inde ona göre cidd-i tâm ve takayyüd-i ihtimâm eyleyesiz. Ammâ bu husûsu ahz ve celb-i mâla vesîle edip veyâhud kendü hallerinde kalıp ve fesâd ve şekāvetde alâkaları olmayanların nüfûs ve emvâllerine hilâf-ı şer‘-i şerîf ta‘arruz ve ta‘addîden be-gāyet ihzâr ve ictinâb etmeniz bâbında fermân-ı âlîşânım sâdır olmuşdur. Buyurdum ki (°) vusûl buldukda bu bâbda vech-i meşrûh üzere şeref-yâfta-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olup hilâfından be-gāyet ihzâr ve ictinâb eyleyesiz, şöyle bilesiz alâmet-i şerîfe i‘timâd kılasız.<br><br>Tahrîren fî-evâhiri Cumâdelûlâ li-sene tis‘a ve ışrîn ve mi'e ve elf.<br><br>Sahrâ-yı Edirne.<br><br>Mûcebince sadr-ı âlî hazretlerinin dahi mektûb-ı şerîfleri vardır.</p>          <br><a title="Önceki sayfa" style="text-decoration:none" href="./ayrmetin.php?idno=36846"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36848"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=krt001&bsm=krt001b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=krt001&bsm=krt001o340"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>