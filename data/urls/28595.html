﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 279<br>Hüküm no: 179<br>Orijinal metin no: [61a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sekbanbaşı Murtaza Ağa b. Hâşim’in satın aldığı köle Osman b. Abdullah’ın köle olmadığı ispat edildiğinden ödediği paranın Bosnalı Mehmed Efendi’nin terekesinden tahsili</b><br><br>Sâbıkā sekbânbaşı olan umdetü’l-emâcid ve’l-ekârim Murtaza Ağa b. Hâşim tarafından husûs-ı âti’z-zikre vekîl olduğu Mehmed Efendi b. Abdi ve el-Hâc Yusuf b. Abdullah şehâdetleriyle hasm-ı şer‘î-i câhid mahzarında şer‘an sâbit ve sübût-ı vekâletine hükm-i şer‘î lâhık olan menzil kethudâsı Ahmed Ağa b. Ali meclis-i şer‘-i şerîf-i enverde sâbıkā Mekke-i Mükerreme kadısı oldukdan sonra vedâ‘-ı âlem-i fânî eden Bosnevî merhûm Mehmed Efendi’nin sulbî kebîr oğlu ve hasren vârisi olmağla tereke-i vâfiyesine vâzı‘u’l-yed olan Mehmed Efendi mahzarında bi’l-vekâle üzerine da‘vâ ve takrîr-i kelâm edip merhûm-ı mûmâ-ileyh Bosnevî Mehmed Efendi mukaddemâ hâl-i hayatında orta boylu açık kaşlı elâ gözlü Osman b. Abdullah’ı rıkk olup abd-i memlûku olmak üzere müvekkilim mûmâ-ileyh Hâşimzâde Mustafa Ağa’ya yüz otuz guruşa bey‘ ve teslîm ol dahi iştirâ ve tesellüm ve def‘-i semen-i mezbûr edip yedinde iken mevsûf-ı mezkûr Osman vilâyet-i Rumeli’nde Seksar kazâsına tâbi‘ Kakoz nâm karye sükkânından olup hürrü’l-asl olan Nikola v. Yanaki nâm zimmînin firâşından hâsıl ve zevce-i menkûhası olup hürretü’l-asl olan Roşise bt. Manol nâm nasrâniyeden mütevellid sulbî oğlu olup kendiye ve ebeveynine kat‘a rıkk târî olmamış hürrü’l-asl olduğunu işbu târih-i kitâb şehrü’l-mübârekinin on yedinci günü mahmiye-i mezbûrede Balat mahkemesinde nâibü’ş-şer‘i’ş-şerîf olan Abdüllatif Efendi huzûrunda benim muvâcehemde da‘vâ edip ben dahi inkâr etmekle mevsûf-ı mezbûr Osman dahi müdde‘âsını udûl-i Müslimînden ve fi’l-asl kasaba-i Seksar merhûm Sultân Selim Câmi‘-i şerîf’inde imâm olup mahmiye-i İstanbul’da Emir Buhârî mahallesinde müsâferet vechi üzere sâkinler olan Ahmed Efendi b. Mehmed ve câmi‘-i mezkûrda müezzin olan Ömer Halîfe b. Kenan şehâdetleriyle benim muvâcehemde şer‘an isbât etmekle mevsûf-ı mezkûrun hürriyetine hükm-i hâkimü’ş-şer‘ lâhık olup sebîli tahliye olunmağla bâyi‘-i mûmâ-ileyh Bosnevî Mehmed Efendi mukaddemâ fevt olup tereke-i vâfiyesine oğlu işbu Mehmed Efendi vâzı‘u’l-yed bulunmağla babası merhûm-ı mezbûrun semen deyü makbûzu olan <<semen>> meblağ-ı mezbûru terekesinden bi’l-mürâca‘atın taleb eylediğimde bana teslîmden imtinâ‘ eder hâlâ suâl olunup meblağ-ı mezbûru tereke-i müteveffâ-yı mezbûrdan bana redd ü teslîme mezbûr Mehmed Efendi’ye <<cevâbında babası merhûm-ı mezbûr>> tenbîh olunmak matlûbumdur dedikde gıbbe’s-suâl mezbûr Mehmed Efendi cevâbında babası merhûm-ı mezbûr Mehmed Efendi mevsûf-ı mezbûr Osman’ı rıkk olmak üzere Kemânî Mehmed Ağa’dan yüz elli guruş semen-i medfû‘a ba‘de’l-iştirâ müvekkil-i mezbûr Murtaza Ağa’ya yüz otuz guruşa bey‘ ve kabz-ı semen eylediğini ve babası merhûm-ı mezbûr Bosnevî Mehmed Efendi kable reddi’s-semen fevt olmağla tereke-i vâfiyesine kendinin vaz‘-ı yedini ikrâr lâkin mevsûf-ı mezkûrun bâlâda tafsîl olunan vech üzere hürriyetine hükm-i hâkimü’ş-şer‘ lâhık ve sebîli tahliye olunduğunu ve ber-vech-i muharrer sebîli tahliye olunan bi-aynihî mevsûf-ı mezbûr Osman idiğini inkâr edicek vekîl-i mezbûrdan müdde‘âsına mutâbıka beyyine taleb olundukda udûl-i Müslimînden olup mahmiye-i mezbûrede Akşemseddin mahallesinde sâkin es-Seyyid Hüseyin Ağa b. Şahin ve el-Hâc Yusuf b. Abdullah nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka mevsûf-ı mezbûr Osman müvekkil-i mûmâ-ileyh Murtaza Ağa’nın yedinde iken târih-i kitâb şehrü’l-mübârekinin on yedinci günü Balat mahkemesinde nâibü’ş-şer‘ olan mûmâ-ileyh Abdüllatif Efendi huzûrunda fi’l-asl vilâyet-i Rumeli’nde Seksar kazâsına tâbi‘ Kakoz nâm karye sükkânından olup hürrü’l-asl olan mezbûr Nikola v. Yanaki’nin firâşından hâsıl ve zevce-i menkûhası olup hürretü’l-asl olan mezbûre Roşise bt. Manol’dan mütevellid sulbî oğlu olup kendiye ve ebeveynine kat‘a rıkk târî olmamış hürrü’l-asl olduğunu da‘vâ ve müdde‘âsını kasaba-i mezbûrede merhûm Sultân Süleyman Câmi‘-i şerîf’inde imâm olup mahmiye-i mezbûrede Emir Buhârî mahallesinde müsâfiren sâkinler olan Ahmed Efendi b. Mehmed ve câmi‘-i mezkûrda müezzin olan Ömer Halîfe b. Kenan şehâdetleriyle işbu vekîl-i mezkûr muvâcehesinde şer‘an isbât edip mevsûf-ı mezbûr Osman’ın ber-vech-i muharrer hürriyetine bizim huzûrumuzda hükm-i hâkimü’ş-şer‘ lâhık olup sebîli tahliye <<olması>> olunmuşidi ve ber-vech-i muharrer hürriyetine hükm-i hâkim lâhık olup sebîli tahliye <<olan>> olunan gulâm merhûm-ı mezbûr Bosnevî Mehmed Efendi’nin müvekkil-i mezbûr Murtaza Ağa’ya meblağ-ı mezbûr yüz otuz guruşa semen-i makbûza bey‘ eylediği bi-aynihî merkūm Osman’dır biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ ve’l-ışrîn min-şehri Ramazani’l-mübârek li-sene seb‘a ve mie ve elf.<br><br>Şuhûdü’l-hâl: es-Seyyid Ebûbekir Çavuş, İbrahim Çelebi b. Ahmed, Mehmed Çelebi b. Mehmed, Ali b. Bali , Mahmud b. Osman, Hüseyin b. Mustafa ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=28594"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28596"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b279"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o855"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>