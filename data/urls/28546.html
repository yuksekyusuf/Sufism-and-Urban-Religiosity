﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 212<br>Hüküm no: 130<br>Orijinal metin no: [41a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma Sultan’a hibe edilen Şeyhülislâm Seyyid Feyzullah Efendi’nin tasarrufundaki Rukiye Sultan yalısının hudut ve müştemilâtı</b><br><br>Tırâzende-i serîr-i cihân-bânî firâzende-i livâ-yı sahib-kırânî hudâvend-i tâc-bahş-ı efser-i rubâyî cihândâr-ı add ü pend-i kişver-güşâyî sultân-ı a‘zam şehin-şâh-ı mu‘azzam el-müeyyedü mine’s-semâ’ el-muzafferü ale’l-a‘dâ el-leysü’l-hassâr ale’l-eşrâr el-mugīsü’l-midrârı ale’l-ahyâr kehfü’l-berâyâ fâizü’l-mezâyâ kāmûsu bahri’l-cûd ve’l-kerem fâizu emtâri’l-lutfi ale’l-ümem râfi‘ü râyâti’l-İslâm ilâ zirveti’l-kemâl hâfıdu a‘dâ’illâhi ilâ hazîzı’l-kahri ve’l-ezlâl hâmî-i havzeteyi’d-dîni ve’d-dünyâ mazharu kelimâti’llâhi’l-ulyâ bâsıtu ecnihati’l-emni ve’l-emân el-mütteki’u bi-müttekâ’i “İnnallâhe ye’muru bi’l-adli ve’l-ihsân” el-âmiru li-ibâdullâhi bi-ikāmeti’n-nefli ve’l-farz el-müşerrefü bi-teşrîfi “Hüve’llezî ce‘aleküm halâ’ife fi’l-arz” seyfu savletihî lâ bi-elfi’l-kurâb muzî’en ve nâru şevketihî lâ yahmedühe’l-Furât zükâ’en lâ-zâlet râyâtü saltanatihî alâ kubbeti’s-simâki madrûbeten ve âyâtü ma‘deletihî fî cebheti’l-Eflaki mektûbeten ve elsinetü seyfihî ve sinânihî bi’l-fethi ve’n-nasri nâtıkaten ve sehâbu cûdihî ve ihsânihî alâ ruûsi’l-enâmi dâfikaten hazretleri mesele-âmûz-ı cemâhîr-i ümem meş‘ale-efrûz-ı deyâcîr-i zulem ser-efrâz-ı zümre-i ulemâ ve mümtâz-ı fırka-i fudalâ ferîdü’l-asr fi’l-fürû‘ ve’l-usûl vahîdü’d-dehri fi’l-ma‘kūl ve’l-menkūl alemü’l-hüdâ alâmetü’l-verâ pîrâye-bahş-ı mesned-i iftâ rehber-i turûk-ı takvâ şeyhülislâm ve’l-Müslimîn zübde-i el-Taha ve Yâsin es-Seyyid Feyzullah Efendi lâ-zâlet riyâzü’l-mesâil muhdarraten bi-reşehâti aklâmihî ve mâ berihat hıyâdi’l-fezâil mevlûeten bi-katarâti midâdi ifhâmihî ve i‘lâmihî hazretlerinin silk-i mülk-i sahîhlerinde münselik ve sımt-ı tasarruflarında münharıt olup medîne-i Hazret-i Ebâ Eyyûb-i Ensârî radiya anhü’l-Bârî civârında vâki‘ merhûme ve mağfûrun-lehâ Rukiye Sultân yalısı demekle ma‘rûf olmağın tahdîd ve tavsîfden müstağnî yalı ta‘bîr olunur menzili müşârün-ileyh hazretlerinin rızâlarıyla iklîletü’l-muhassenât umdetü’l-muvakkarât tâcü’l-mestûrât aliyyetü’z-zât safiyyetü’s-sıfât zâtü’l-aliyyü ve’s-sa‘âdât Fâtıma Sultân dâmet ismetühâ ve zâdet iffetuhâ hazretlerine bâ-hatt-ı hümâyûn-ı şevket-makrûn hîbe ve temlîk buyurmalarıyla mukābelesinde İstanbul’da Defterdâr Ahmed Çelebi mahallesinde vâki‘ olup vâlid-i mâcidleri merhûm ve mağfûrun-leh cennet-mekân firdevs-âşiyân ed-dâricü <<rahmeti’l-melik>> ilâ medârici rahmeti’l-meliki’r-reyyân Gāzi Sultân Mehmed Han subbet alâ merkadihî sicâlü’l-gufrân ve eskenehu’llâhu te‘âlâ fî kusûri’l-cinân hazretlerinin vezîriazam-ı sâbık Köprülü Mehmed Paşa zevcesi Ayşe Hatun’dan kırk beş kîse guruş semen-i medfû‘a iştirâ ve temellük buyurup mülk-i müşterâ-yı sahîh ve hakk-ı şer‘î-i sarîhleri oldukdan sonra vedâ‘-ı âlem-i fânî ve dâhil-i dârü’n-na‘îm-i câvidânî olduklarında mülk-i mevrûsları olan merhûme Şah Huban Sarayı demekle ma‘rûf sarayı fâzıl-ı müşârün-ileyh hazretlerine hatt-ı hümâyûn-ı sa‘âdet-makrûn ile hîbe ve temlîk buyurmalarıyla üzerine varılıp saray-ı mezkûrun hudûd-ı müştemilât ve mülhakātı ba‘de’l-keşf ve’l-mu‘âyene hüccet-i şer‘iye olunmak bâbında bu fakīre hitâben fermân-ı âlî sâdır olmağın atebe-i aliyyede fahrü’l-eşbâh mi‘mâr ağa olan Hüseyin Ağa b. Musa ve su nâzırı fahrü’l-a‘yân Osman Ağa b. Ali ve ser-bostânîyân-ı hâssa mu‘temedü’l-mülûk ve’s-selâtîn Ali Ağa tarafından ta‘yîn olunan Mustafa Haseki ve sâlifü’z-zikr Defterdâr Ahmed Çelebi mahallesi imâmı Mehmed Efendi b. Mustafa ve müezzini el-Hâc Mustafa b. Ramazan ve saray-ı mezkûra karîb Molla Şeref Câmi‘-i şerîfi imâmı İbrahim Efendi b. Hüsrev ve müezzini Mahmud Halîfe b. Abdullah ve Seydi Bey Mescidi imâmı Mustafa Efendi b. Ali ve müezzini Mehmed Halîfe b. İbrahim ve saray-ı mezkûr ustası el-Hâc Süleyman b. Hüseyin ve müşârün-ileyh hazretlerinin kethudâları el-Hâc Mehmed Ağa b. Osman ve zeyl-i sahîfede mastûrü’l-esâmî Müslimîn ile saray-ı mezkûra varılıp keşf ve mu‘âyene olundukda etrâf-ı erba‘ası tarîk-i âm [41b] ve mu‘allimhâne ve merhûme-i mezkûre Şah Huban Hatun türbesi ile mahdûd olup sokak kapısı üzerinde bir fevkānî köhne oda ve yanında sagīr kahve odası ve bi’r-i mâ ve kapı hizâsında kebîr köhne bostânîler odası ve bir bâb bekçi odası ve üç köhne sagīr oda ve üzerinde sofa ta‘bîr olunur bir kebîr oda ve muttasıl iki köhne oda ve harem kapısı yanında (…) köşk ve huddâm edâ-i salât etmek için bir mescid odası ve hâsıllık ta‘bîr olunur bahçe ve (…)kapı dâhilinde vâki‘ bir köhne oda ve bir kiler ve fevkānî bir köhne kebîr matbah ve kurbünde vâki‘ üç bâb köhne oda ve dört halvetli ve câmekânlı bir hamam ve merhûm Köprülüzâde Ahmed Paşa su mahzeni üzerinde binâ eylediği üç sofa ve mermer fıskıyeli ve (…) bir fevkānî köşk ve köşk-i mezbûr etrâfında eşcâr-ı müsmire ve gayr-ı müsmireyi hâvî bendli hadîka ve üç kubbe selsebîl ve bir havuz ve iki mermer fıskıye ve altı mermer direkli bir kebîr köşk ve köşk-i mezbûr yanında herbiri ikişer sedli iki fevkānî oda ve zahrında bir köhne kiler ve üç sofalı iki bâb tahtânî oda ve defa sofa ve bir dehliz ve bir köhne matbah ve iki köhne kiler ve koğuş ta‘bîr olunur bir köhne oda ve bir havlu ve harem kapısı üzerinde fevkānî bir köhne oda ve tahtânî iki köhne oda ve bi’r-i mâ ve tahtadan sini bir kiler (…) tarîk-i âm tarafında bir köhne oda ve bir köhne sofa ve bir taş musluk ve sagīr ahır ve havluyu muhtevî hâs ekmek fırını ve hatt-ı hümâyûn-ı şevket-makrûn ile mu‘anven ve tuğrâ-yı garrâ-yı sultân ile mücellâ bin on altı senesinde İstanbul kadısı olan merhûm Mehmed Efendi b. Mustafa imzâsı ile mümzâ ve Defterdâr-ı evvel Hasan Efendi tahrîr eylediği defter nâtık olduğu üzere cennet-mekân firdevs-âşiyân merhûm ve mağfûrun-leh Sultân Süleyman Han aleyhi’r-rahmetü ve’r-rıdvân hazretleri kemerlerinden Yedikule cânibine giden sudan Defterdâr Ahmed Çelebi Çeşmesi mecrâsından cârî kanavât-ı müsennât ile vâsıl iki masûra su ki suyolcular ıstılâhında bir kamış ta‘bîr olunur mülk mâ-i lezîzi müştemil ve saray-ı mezbûr mülhakātından olup mahalle-i mezbûrede vâki‘ bir tarafdan tarîk-i hâs ve bir tarafdan tarîk-i âm ile mahdûd herbiri ikişer tahtânî köhne oda ve birer köhne sofayı müştemil altı bâb mülk müte’ehhilîn odaları ve kezâlik saray-ı mezbûr mülhakātından olup sokak kapısı mukābelesinde vâki‘ bir tarafdan tarîk-i hâs ve bir tarafdan Mehmed Çelebi menzili ve bir tarafdan Abdülkadir Efendi veresesi ve bir tarafdan tarîk-i âm ile mahdûd iki bâb tahtânî oda ve cüneyne ve havlu ve su kuyusu ve bir kebîr ahır ve mezbûr Süleyman Usta’nın sâkin olduğu iki oda ve yoğurthâneyi müştemil ve cümlesi mülk-i sahîh idiği müte‘ayyen olmağın mâ hüve’l-vâki‘ bi’t-taleb ketb olundu.<br><br>Fi’l-yevmi’l-hâdî ve’l-ışrîn min-Şa‘bâni’l-mu‘azzam li-sene seb‘a ve mie ve elf.<br><br>Şuhûdü’l-hâl: Bostânî Hasan Bey b. Süleyman, Hüseyin Ağa b. Abdullah, Hasan Odabaşı b. Ahmed, Mustafa Ağa b. Mehmed, Mustafa Ağa b. Ali, Süleyman Odabaşı b. Mustafa, Mumcu Mehmed Bey b. Hanîfi, el-Hâc Mustafa b. Musa, el-Hâc Osman Ağa b. Hasan, Ebûbekir Ağa b. Hasan, Derviş Beşe b. Osman, Mehmed Çelebi b. Mustafa, Abdi Çelebi b. Yusuf, Mehmed Beşe b. İvaz, İbrahim Beşe b. İvaz, Mehmed Beşe b. Abdullah, Ali Çelebi b. Halil, Ali Çelebi b. Veli, Ali Beşe b. Mehmed, Süleyman Çelebi b. Abdullah, Hüseyin b. Mehmed, Mehmed Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=28545"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28547"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b212"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o875"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>