﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 505<br>Hüküm no: 622<br>Orijinal metin no: [112a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sandalcı esnafının imal ettikleri kumaşlardan fazla damga resmi alınmamasına dair ferman kaydı</b><br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fazli ve’l-yakīn hüccetü’l-hakkı ale’l-halkı ecma‘în vârisü ulûmi’l-enbiyâi ve’l-mürselîn el-muhtassu bi-mezîdi inâyeti’l-meliki’l-mu‘în mevlânâ İstanbul kādısı -zîde fezâiluhû- tevkī‘-i refî‘-i hümâyûn vâsıl olıcak ma‘lûm ola ki, mahmiye-i İstanbul’da sandal işleyen sandalcı tâifesi hâlâ mahrûse-i Edirne’de Dersa‘âdet’ime arzuhâl edip bu âna dek sandal işleyenlerden kadîmden her bir zirâ‘ sandalda birer akçe resm-i damga olunagelmiş iken hâlâ kānûn ve deftere muhâlif ziyâde talebiyle rencîde vü remîdeden hâlî değillerdir, kānûn ve defterden ziyâde talebiyle rencîde vü remîde etdirilmemek bâbında emr-i şerîfim verilmek rica ederiz deyü bildirdikleri ecilden Hazâyine-i âmire’mde mahfûz olan Başmuhâsebe defterlerine nazar olundukda her bir zirâ‘ sandaldan birer akçe resm-i damga alınageldiği mastûr ve mukayyed bulunmağın imdi kānûn üzere zirâ‘ başına birer akçeyi verdikden sonra ziyâde taleb olunmaya deyü fermânım olmuşdur, buyurdum ki hükm-i şerîfim vardıkda bu bâbda sâdır olan emrim üzere amel edip dahi mahmiye-i İstanbul’da sandalcı tâifesi işledikleri sandaldan defterde kayd olunduğu üzere her bir zirâ‘ından birer akçe resm-i damgayı mîrî için edâ eylediklerinden sonra min-ba‘d kānûn ve defterden ziyâde talebiyle mezbûrları rencîde vü remîde etdirmeyip husûs-ı mezbûr için tekrâr şikâyet olunmalı eylemeyesin, şöyle bilesin alâmet-i şerîfe i‘timâd kılasın.<br><br>Tahrîren fi’l-yevmi’t-tâsi‘ ve’l-ışrîn min-Cemâziyelevvel sene ihdâ ve semânîn ve elf.<br><br>Be-makām-ı Edirne el-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=2939"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2941"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b505"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o510"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>