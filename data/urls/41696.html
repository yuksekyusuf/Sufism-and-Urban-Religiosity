﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 218<br>Hüküm no: 166<br>Orijinal metin no: [47b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Ağa, Emine Hanım, Ahmed Ağa ve Abdullah Bey’in Litros karyesindeki çiftlik hisselerini Kiridos v. Yani’ye satmaları</b><br><br>Tahakkuk-ı özr-i şer‘îye binâen husûs-ı âti’l-beyanın mahâllinde ketb ü tahrîri iltimâs olunmağın cânib-i şer‘-i mutahhardan irsâl olunan Mustafa Efendi b. Mehmed Efendi mahmiye-i İstanbul’da Mimarsinan mahâllesinde sâkin Ali Ağa b. Çelebi’nin menziline varıp zeyl-i kitâbda mastûrü’l-esâmi olan Müslimîn huzûrunda akd-i meclis-i şer‘-i mübîn eyledikde Havâss-ı refî‘a kazâsı muzâfâtından Çekmece-i suğrâ nâhiyesine tâbi‘ Litroz nâm karyede vâki‘ etrâf-ı erba‘ası tarîk-i âm ile mahdûd [ve] mümtâz bir bâb bakkāl dükkânı ve bir mahzen ve bir küçük han ve bir samanlık ve havluyu müştemil çiftlik ta‘bîr olunur menzilin sekiz sehmden dört sehmi el-Hâc Mustafa Ağa b. Mehmed’in şirâen mülkü ve bir sehmi Emine Hanım bt. el-merhûm Mustafa Paşa’nın ırsen mülkü olduğu şer‘an zâhir ve müte‘ayyin oldukdan sonra mezbûr el-Hâc Mustafa Ağa asâleten ve mezbûre Emine Hanım tarafından husûs-ı âti’l-beyâ[na] vekîl olduğu zât-ı mezbûreyi ma‘rifet-i şer‘iyye ile ârifân olan mezbûr el-Hâc Ahmed Ağa b. Mehmed ve Mehmed Ağa b. el-Hâc Mustafa nâm kimesneler şehâdetleriyle vekâleti sâbite olmağla vekâleten ve mezbûr el-Hâc Ahmed Ağa dahi asâleten ve mezbûr Abdullah Bey’in tesviye-i emrine kıbel-i şer‘den mansûb vasîsi olan mezbûr Ali Ağa dahi vesâyeten meclis-i şer‘-i ma‘kūdda karye-i mezbûre ahâlîsinden işbu bâ‘isü’s-sifr Kiridso v. Yani nâm zimmî muvâcehesinde her biri asâleten ve vekâleten ikrâr ve takrîr-i kelâm edip akd-i âtî sudûruna değin vech-i mezkûr üzere yedimizde mülk ve hakkımız olan çiftlik ta‘bîr olunur menzil-i mahdûd-ı mezbûru cümle tevâbi‘ ve levâhıkı ve kâffe-i hukūk ve merâfıkı ile biz âhara bey‘ murâd etmekle menzil-i mahdûd-ı mezbûr harâba müşrif ve sagīr-i mezbûr Abdullah Bey’in hisse-i mezkûresi taksîm olundukda kâbil-i intifâ‘ olmamağla sagīr-i mezbûrun dahi hisse-i mezkûresi ma‘an bey‘ olunup hâsıl olan semeni i‘mâl ve istirbâh olunmak sagīr-i mezbûr hakkında her vechile evlâ ve enfa‘ olmağın bi’l-izni’ş-şer‘î menzil-i mahdûd-ı mezbûr otuz günden mütecâviz müzâyede olunup rağabât-ı nâs bi’l-külliye munkatı‘a olundukdan sonra mesfûr Kiridso üzerinde iki yüz guruşa karâr ve ziyâde ile tâlib-i âhar zuhûr etmemekle ve meblağ-ı mezbûr yevm-i bey‘de menzil-i mahdûd-ı mezbûrun semen-i misli olduğunu sikāt-ı Müslimîn ihbâr etmeleriyle biz dahi menzil-i mahdûd-ı mezbûru tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile asâleten ve vekâleten ve vesâyeten mesfûr Kiridso’ya meblağ-ı mezbûr ikiyüz guruşa bey‘ ü temlîk, ol dahi ber-vech-i muharrer iştirâ ve temellük ve semeni olan meblağ-ı mezbûr iki yüz guruşu mesfûr Kiridso yedinden tamâmen ahz u kabz edip her birimiz yedimizde alâ-kadri’l-hısas taksîm eyledik. Ba‘de’l-yevm menzil-i mahdûd-ı mezbûr mesfûr Kiridso’nun mülk-i müşterâsı ve hakk-ı sırfı olmuşdur, keyfe mâ yeşâ ve yahtâr mutasarrıf olup mahâllinde kabz ve tasarrufa her birimiz mesfûr zimmîyi taslît eyledik dediklerinde gıbbe’t-tasdîki’ş-şer‘î vâki‘ hâli mevlânâ-yı mezbûr mahâllinde tahrîr ma‘an ba‘s olunan Çukadâr el-Hâc Ali ve Ahmed b. Abdullah ile meclis-i şer‘e gelip alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fî 4 min-Rebî‘ülevvel sene 1116.<br><br>Şuhûdü’l-hâl: Ali Ağa b. Mehmed, Kâtib Ahmed Efendi b. ( ), Çorbacızâde Mehmed Ağa, Ebubekir Ağa b. ( ), Halil Odabaşı b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=41695"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41697"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o645"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>