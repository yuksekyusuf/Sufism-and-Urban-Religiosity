﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 221<br>Hüküm no: 185<br>Orijinal metin no: [45b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Erzurumlu Yakub Efendi b. Ümmetünnebi’nin bir ev alımı işini kolaylaştırması için Ahmed Çelebi b. Mehmed’e rüşvet olarak verdiği kahve ve paranın iade edilmesi</b><br><br>Min hattıhî Medîne-i Erzurum’da Sultan Melik mahallesi ahâlîsinden olup misâfiren mahmiye-i İstanbul’da Hobyar mahallesinde sâkin bâ‘is-i hâze’l-kitâb Yakub Efendi b. Ümmetünnebi nâm kimesne meclis-i şer‘-i şerîfde hâlâ medîne-i mezbûre kadısı olan Mehmed İffetî Efendi’nin kethüdâsı olan Ahmed Çelebi b. Mehmed nâm kimesne mahzarında üzerine da‘vâ ve takrîr-i kelâm edip târih-i kitâbdan sekiz ay mukaddem medîne-i mezbûrede bir menzil husûsunun temşiyyeti için bi tarîki’l-rüşvet mezbûr Ahmed Çelebi’ye altı batman olmak üzre otuz altı vakıyye kahve ile yüz yetmiş beş esedî guruşumu def‘ ve teslîm ol dahi ahz u kabz ve istihlâk ettikden sonra husûs-ı mezbûrun dahi husûlü müyesser olmamağla, hâlâ mezbûr Ahmed Çelebi’ye suâl olunup ber vech-i muharrer benden ahz u kabz eylediği otuz altı vakıyye kahvenin mislini ve meblağ-ı mezbûr yüz yetmiş beş esedî guruşu bana edâ ve teslîme tenbîh olunmak matlûbumdur dedikde gıbbe’s-suâl ve’l-inkâr müdde‘î-i mezbûrdan müdde‘âsını mübeyyine beyyine taleb olundukda medîne-i mezbûrede Hasan Basri mahallesi ahâlîsinden olup misâfiren mahmiye-i mezbûrede Zeyrek kurbunda Sovukkuyu medresesinde sâkin Ahmed Bey b. Hasan ve Ömer Bey b. Mehmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka târih-i kitâbdan sekiz ay mukaddem müdde‘î-i mezbûr Yakub Efendi medîne-i mezbûrede bir menzil husûsunun temşiyyeti için bi tarîki’l-rüşvet otuz altı vakıyye kahvesini ve yüz yetmiş beş esedî guruşunu merkūm Ahmed Çelebi’ye bizim huzûrumuzda def‘ ve teslîm ol dahi ahz u kabzetmiş idi biz bu husûsa bu vech üzre [46a] şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde şâhidân-ı mezbûrânın keyfiyyet-i hâllerini suâl için savb-ı şer‘-i şerîfden irsâl olunan Mevlânâ es-Seyyid Muharrem Efendi b. es-Seyyid İsmail Mahmud Paşa câmi‘-i şerîfi kurbunda Tahtahanı’na varıp medîne-i mezbûre ahâlîsinden olup misâfiren zikr olunan handa sâkin Mehmed b. el-Hâc Sâlih ve Sıddık b. Muslu ve Sa‘d b. Ali ve Nasûh b. Musa nâm kimesnelerden şâhidân-ı mezbûrân Ahmed Bey ve Ömer Bey’in keyfiyyet-i hâllerini suâl eyledikde her biri şâhidân-ı mezbûrân için adl ve makbûlü’ş-şehâdedir velev aleynâ deyû haber verdiklerini mahallinde tahrîr ve ma‘an irsâl olunan Durmuş b. Veli ile meclis-i şer‘a gelip alâ vukū‘ihi inhâ ve takrîr etmekle sırren ve alenen ta‘dîl ve tezkiyye olunduklarından sonra şehâdetleri makbûle olmağın mûcebince zikr olunan otuz altı vakıyye kahvenin mislini ve meblağ-ı mezbûr yetmiş beş esedî guruşu müdde‘î-i mezbûr Yakub Efendi’ye edâ ve teslîme mezbûr Ahmed Çelebi’ye tenbîh olunmağın mâ vaka‘a bi’t-taleb ketb olundu. Fi’l-yevmi’l-ışrîn min Saferi’l-hayr li sene seb‘a ve semânîn ve elf.<br><br><br>Şuhûdü’l-hâl: El-Hâc Hüseyin Ağa b. Üveys, Fahrü’l-akrân el-Hâc Kemaleddin Ağa b. Müyesser, Musa Halîfe b. Receb, el-Hâc Hasan Beşe çukadâr ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27519"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27521"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b221"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o777"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>