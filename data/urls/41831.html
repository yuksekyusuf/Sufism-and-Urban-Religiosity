﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 329<br>Hüküm no: 301<br>Orijinal metin no: [77a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Todori v. Maçik’in, Yorgi v. Manolaki aleyhindeki dükkân davasının reddedilmesi</b><br><br>Bâ-imzâ-i hazret efendi<br><br>Havâss-ı refî‘a kazâsı muzâfâtından Çatalca kasabası ahâlîsinden <<işbu râfi‘ü’s-sifr Yorgi v. Manolaki>> Todori v. Maçik nâm zimmî mahmiye-i İstanbul’da meclis-i şer‘de Mahmudpaşa Evkāfı mütevellîsi vekîli Ahmed Ağa hâzır olduğu hâlde yine kasaba-i merkūme ahâlîsinden işbu râfi‘ü’s-sifr Yorgi v. Manolaki nâm zimmî muvâcehesinde üzerine da‘vâ ve takrîr-i kelâm edip evkāf-ı merkūme musakkafâtından kasaba-i mezbûrede vâki‘ bir tarafdan Kapan ve etrâf-ı selâseden tarîk-i âm ile mahdûd iki bâb abacı ve bir bâb bakkāl dükkânlarını işbu yedimde olan mütevellî temessükü mantûkunca izn-i mütevellî ve icâreteyn-i ma‘lûmeteyn ile benim tasarrufumda iken mezbûr Yorgi zikr olunan dükkânlara bi-gayrı hakkın vaz‘-ı yed eder, suâl olunup kasr-ı yedine tenbîh olunmak matlûbumdur dedikde gıbbe’s-suâl merkūm Yorgi cevâbında fi’l-vâki‘ zikr olunan dükkânlara vaz‘-ı yedini ikrâr, lâkin zikr olunan dükkânların arsası evkāf-ı mezbûreden senede üç yüz akçe mukāta‘a ile babam merkūm Manolaki’nin tasarrufunda ve binâsı mülkü olup ba‘de-helâkihi ebniye-i merkūme ırsen bana isâbet ve intikāl edip babam hâlik-i merkūmun hîn-i helâkinde ben sagīr bulunmağla zikr olunan dükkânların arsa ve binâsı vakıf olmak zu‘muyla dekâkîn-i merkūme taraf-ı vakıfdan Kostaneti nâm zimmîye ve onun ferâğından Susanna’ya onun dahi ferâğından târîh-i kitâbdan on bir sene mukaddem işbu merkūm Todori’ye icâr olunup hattâ ben yedimde olan işbu hüccet-i şer‘iyye mûcebince zikr olunan dükkânların arsası defter-i evkāfda mukāta‘a-i mezbûre ile babam hâlik-i merkūmun üzerinde mastûr ve mukayyed olup ve binâları mülkü olmağla terekesinden olup ba‘de-helâkihi ırsen bana isâbet ve intikāl eylediği Çatalca nâhiyesinde bi’l-fi‘il nâibü’ş-şer‘ olan Mevlânâ Mehmed Efendi huzûrunda merkūm Todori muvâcehesinde vech-i şer‘î üzere ba‘de’l-isbât mûcebince nâib-i mezbûr dekâkîn-i merkūmeyi bana hükm ve dekâkîn-i merkūmeden merkūm Todori’nin kasr-ı yedine tenbîh birle yedime hüccet-i şer‘iyye dahi [vermiş idi] bi-hakkın vaz‘-ı yed ederim deyü def‘le mukābele edicek ve nâib-i mezbûrun imzâ ve hatemini hâviye ve târîh-i kitâb senesi Rebî‘u’l-evveli’nin yirmi yedinci günüyle müverraha bir kıt‘a hüccet ibrâz edip mazmûnu min-külli’l-vücûh merkūm Yorgi’nin takrîr-i meşrûhunu nâtık bulunmağın gıbbe’l-istintâk merkūm Todori mazmûn-ı hücceti inkâr etmeğin merkūm Yorgi’den mazmûn-ı hüccete beyyine taleb olundukda zeylinde mastûr olan cemâ‘at-i Müslimînden İmam Seyyid Ahmed Efendi b. ( ) ve Mehmed Çelebi b. el-Hâc Hasan li-ecli’ş-şehâde hâzırân olup isre’l-istişhâd fi’l-vâki‘ işbu merkūm Yor[gi] kasaba-i Çatalca’da vâki‘ bir tarafdan Kapan ve etrâf-ı selâsesi tarîk-i âm ile mahdûd iki bâb abacı dükkânı ve bir bâb bakkāl dükkânlarının arsası senede üç yüz akçe mukāta‘a ile babası hâlik-i mezbûr Manolaki’nin üzerinde olduğu defter-i vakıfda mastûr ve mukayyed ve binâları mülkü olmağla terekesinden olup ba‘de-helâkihi ırsen kendüye isâbet ve intikāl eylediğini Çatalca nâhiyesinde nâibü’ş-şer‘ olan Mehmed Efendi huzûrunda vakf-ı mezbûr mütevellîsi kāimmakāmı hâzır olduğu hâlde işbu merkūm Todori muvâcehesinde vech-i şer‘î üzere ba‘de’l-isbât mûcebince nâib-i mezbûr dekâkîn-i merkūmeyi <<bana hükm ve dekâkîn-i merkūmeden merkūm Todori’nin kasr-ı yedine tenbîh birle ve yedime hüccet-i şer‘iyye dahi vermekle bi-hakkın vaz‘-ı yed eder deyü def‘le mukābele ve nâib>> merkūm Yorgi’ye hükm ve dekâkîn-i mezkûreden mezbûr Todori’nin kasr-ı yedine tenbîh birle merkūm Yorgi yedine işbu hücceti verdi, biz mazmûn-ı hüccet-i mezbûreye bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye etdikde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm müdde‘î-i merkūm Todori bî-vech mu‘ârazadan men‘ olunup mâ-vaka‘a bi’t-taleb ketb olundu.<br><br>Fi’l-yevmi’s-sânî aşer min-şehri Rebî‘i’l-âhir li-sene sitte aşere ve mi’e ve elf.<br><br>Şuhûdü’l-hâl: Ali Efendi b. Abdurrahman, Mustafa Efendi b. Ali, Ali Efendi b. Ahmed, İbrahim Efendi b. Abdülbaki, el-Hâc Osman b. İsmail, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=41830"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41832"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b329"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o616"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>