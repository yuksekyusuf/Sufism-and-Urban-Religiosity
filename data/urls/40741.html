﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 458<br>Hüküm no: 462<br>Orijinal metin no: [67b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zahide bt. Mehmed Efendi Vakfı’na ait arsanın mütevellisi tarafından Ebezâde Mehmed Efendi b. Abdi’ye aylık kırk akçe ücretle kiralanıp üzerine bina yapmasına izin verildiği</b><br><br>Mahmiye-i İstanbul’da merhûm ve mağfûrun-leh Sultân Selim Hân -aleyhi’r-rahmetü ve’l-gufrân- hazretlerinin câmi‘-i şerîfi kurbünde Mismarî Şücâ‘ mahallesinde Zâhide Hâtun bt. Mehmed Efendi nâm sâhibetü’l-hayrât vakf-ı lâzım ile vakıf ve süknâsını karındaşı oğlu Lütfullah Çelebi’nin kızı Zeyneb Hâtun’a ba‘de vefâtihâ mezbûre Zeyneb’in evlâdına ve evlâd-ı evlâdına ve evlâd-ı evlâd-ı evlâd-ı evlâdına ile’l-inkırâz ba‘de inkırâzi’l-kül rûhi’çün bir Yâsin-i şerîf tilâvet etmek üzere sâlifü’z-zikr câmi‘-i şerîfde imâm olanların akdemine şart ve ta‘yîni bin üç senesi Zilka‘desi’nin evâsıtı ile müverraha ve ol tarihde mahmiye-i mezbûrede hâkim-i şerî‘at-i garrâ olan Mehmed Efendi b. Ahmed imzâ ve hatemiyle mümzât ve mahtûme vakfiye-i ma‘mûlün-bihâsında tasrîh ve ta‘yîn eylediği hudûd-ı kadîmesi; bir tarafı Şem‘î Hâtun mülküne ve bir tarafı Ahmed b. Mustafa mülküne ve bir tarafı Kābil Vakfı’na ve bir tarafı tarîk-ı âmma müntehî olup tûlen ve arzan be-hesâb-ı şatrancî üç yüz on bir zirâ‘ arsa üzerinde mebnî dört beyt-i ulvî ve bir ahır ve bi’r-i mâ ve fırını ve bir kenîf ve muhavvatayı hâvî olup hâlâ hudûdu iki tarafdan Ebezâde demekle şehîr umdetü erbâbi’t-tahrîr ve’l-kalem Mehmed Efendi b. Abdi mülkü ve bir tarafdan Müezzin Receb mülkü tasarrufunda olan vakıf menzili ve bir tarafdan tarîk-ı âm ile mahdûd vakıf menzili bin kırk dokuz senesinde vâki‘ harîkde bi’l-külliyye muhterik olup arsa-i sırfa kalmak ile ol arsanın mütevellîsi olmamağla arsa-i mevkūfe-i mezbûreye merkūme Zeyneb’in sadriye kebîre kızı olmağla ber-mûceb-i şart-ı vâkıfe arsa-i mezbûreye mutasarrıfe olup hâlâ hâkim-i muvakkı‘-ı [sadr-ı] kitâb tûbâ lehü ve hüsnü-meâb hazretleri arsa-i mevkūfe-i mezbûreye mütevellî nasb ü ta‘yîn eylediği Zâhide Hâtun bt. Mehmed meclis-i şer‘de işbu kitâbın sâhibi mûmâ-ileyh Mehmed Efendi mahzarında bi’t-tevliye ikrâr ve i‘tirâf edip arsa-i mevkūfe-i mezbûre üzerine müceddeden ebniye ihdâsına cânib-i vakıfda kudret ve bende dahi miknet olmadığı ecilden târih-i merkūmdan bu güne değin hâliye ve mu‘attala kalmışidi hâlâ mezkûr Mehmed Efendi arsa-i mevkūfe-i mezbûre üzerine kendi malından müceddeden ebniye ihdâs ve masrûfunu ücretinden istîfâ ve ba‘de’l-istîfâ yine vakfiye-i merkūme nâtıka olduğu üzere şart-ı vâkıfe icrâ olunmak için cânib-i vakfa teslîm etmek üzere ecr-i misli ile istîcâra tâlib ve râğıb olup ve bu vech üzere îcâr cânib-i vakfa her vechile evlâ ve enfa‘ olduğu ecilden arsa-i mevkūfe-i mezbûreyi bi-cümleti’t-tevâbi‘ ve’l-levâhık ba‘de arzi’t-tâlibîn ve inkıtâ‘ı rağabâti’n-nâs ayda kırk akçe ile mezbûr Mehmed Efendi’ye tevliyet-i mahkiyem hasebiyle îcâr ve teslîm ol dahi istîcâr ve kabûl ve kabz edip ücret-i mezbûrenin yirmi akçesini beher şehr cânib-i vakfa teslîm ve yirmi akçesiyle ihdâs edeceği ebniyeye harc u sarfı olan meblağı istîfâ ve ba‘de’l-istîfa cânib-i vakfa vech-i muharrer üzere teslîm olunmak üzere dilediği gibi ebniye ihdâsına mezbûr Mehmed Efendi’ye izin verip ve vech-i meşrûh üzere îcâr ve istîcâr ve izni mutazammın mezbûr Mehmed Efendi’ye tezkire dahi verdim dedikde gıbbe’t-tasdîkı’ş-şer‘î hâkim-i muvakkı‘-ı [sadr-ı] kitâb tûbâ lehü ve hüsnü-meâb hazretleri akd-i mezbûr ile vakf-ı mezbûr her vechile ma‘mûr ve âbâdân olduğuna vâkıf ve muttali‘ olmağla akd-i mezbûru tecvîz ve tenfîz etmeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’l-âşir min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Mehmed Ağa b. Abdülmennân, Mustafa Ağa b. Abdullah, Hasan Çavuş b. Abdurrahman, Hazînedâr Mehmed Ağa b. ( ), Salih Çelebi b. ( ), el-Hâc Yusuf b. ( ) el-müezzin.</p>          <br><a title="Önceki sayfa" style="text-decoration:none" href="./ayrmetin.php?idno=40740"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40742"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b458"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o845"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>