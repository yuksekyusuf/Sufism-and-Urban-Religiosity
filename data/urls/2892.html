﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 467<br>Hüküm no: 574<br>Orijinal metin no: [106a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ebubekir Ağa’nın Mustafa Çelebi aleyhindeki alacak iddiasından men olunması</b><br><br>Mahmiye-i İstanbul’da Nahılbend mahallesinde sâkin Ebubekir Ağa b. Halil nâm kimesne Dîvân-ı hümâyûn-ı sa‘âdet-makrûnda akd olunan meclis-i şer‘-i şerîfde bâ‘isü hâze’l-kitâb Mustafa Çelebi b. Hasan mahzarında üzerine da‘vâ ve takrîr-i kelâm edip mezbûr Mustafa Çelebi bundan akdem benden karz üç yüz guruş istemek ile ben dahi üç yüz esedî guruşumu târîh-i kitâbdan beş sene mukaddem hizmetkârım ve rasûlüm Ramazan nâm kimesne ile mezbûr Mustafa Çelebi’ye irsâl ve teslîm, ol dahi iktirâz ve kabz etmiş idi, suâl olunup alıverilmek murâdımdır dedikde gıbbe’s-suâl mezbûr Mustafa Çelebi cevâbında müdde‘î-i mezbûrdan târîh-i mezbûrda üç yüz guruş iktirâz ve kabz etmeyip hattâ müdde‘î-i mezbûra cihet-i deyn-i şer‘îden zimmetimde hakkı olan beş yüz esedî guruşu târîh-i kitâbdan bir sene mukaddem edâ ve teslîm, müdde‘î-i mezbûr Ebubekir Ağa dahi ahz u kabz etdiğinde benim için zimmetinde ve kıbelinde hakkım yokdur deyü ikrâr u i‘tirâf etmiş idi deyü def‘ ile mukābele edicek, gıbbe’s-suâl ve’l-inkâr mezbûr Mustafa Çelebi’den def‘-i mezbûrunu mübeyyine beyyine taleb olundukda mahmiye-i mezbûrede Kasabilyas mahallesinde sâkin Ahmed Bey b. Mahmud ve Gevher Han Sultan -dâmet ismetuhânın- teberdârlar kethüdâsı olan Ali Ağa b. Mustafa nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûr Mustafa Çelebi müdde‘î-i mezbûr cihet-i deyn-i şer‘îden zimmetinde hakkı olan beş yüz esedî guruşu târîh-i kitâbdan bir sene mukaddem bizim huzûrumuzda edâ ve teslîm müdde‘î-i mezbûr Ebubekir Ağa dahi ahz u kabz etdikde mezbûr Mustafa Çelebi zimmetinde ve kıbelinde hakkım yokdur deyü ikrâr ve bizi işhâd etmiş idi, biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î mezbûr vech-i mübeyyen üzere mu‘ârazadan men‘ olunup mâ-vaka‘a bi’t-taleb ketb olundu.<br><br>Fi 13 min-şehri Ramazani’l-mübârek sene 1081.<br><br>Şuhûdü’l-hâl: Zahrü’l-akrân Hüseyin Ağa kethüdâ-yı hazret-i efendi, fahrü’l-eşbâh Mehmed ser-muhzırân, Cafer Beşe çukadâr-ı hazret-i efendi, Mehmed Çavuş b. Abdullah Mustafa Çavuş b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=2891"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2893"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b467"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o518"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>