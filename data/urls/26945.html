﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 696<br>Hüküm no: 936<br>Orijinal metin no: [89a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aslen hür olan mühtedî Ümmügülsüm bt. Abdullah’a, Râbia Hâtun bt. el-Hâc Ali’nin aldığı parayı geri vermesi gerektiği</b><br><br>İşbu hâmiletü’s-sifr Ümmügülsüm bt. Abdullah nâm mühtediye mahfil-i kazâda mahmiye-i İstanbul’da Avratpazarı kurbunda sâkine Râbia Hâtun bt. el-Hâc Ali mahzarında üzerine da‘vâ ve takrîr-i kelâm edip ben mukaddemâ medîne-i Sofya’da Berzink nâhiyesine tâbi‘ Rakite nâm karye sâkinelerinden hürretü’l-asl olup babam İstoyani nâm hürrü’l-asl nâm ve anam Miyo nâm hürrü’l-asl ve maskat-ı re’sim karye-i mezbûre Rakite olup bana ve ebeveynime kat[‘â] rık târî olmamışken, mezbûre Râbia Hâtun rakīk olmak üzre bana vaz‘-ı yed ve sekiz bin akçe kitâbete kat‘ edip bedel-i kitâbet-i mezbûre sekiz bin akçeyi benden bi gayri hakkın ahz u kabz etmişdir, suâl olunup benden makbûzu olan meblağ-ı mezbûr sekiz bin akçeyi mezkûre Râbia Hâtun’dan istirdâd murâdımdır dedikde gıbbe’s-suâl mezkûre Râbia cevâbında fi’l-vâki‘ müdde‘iyye-i mezbûre Ümmügülsüm’ü es-Seyyid nâm kimesneden yedi bin akçe semen-i makbûza iştirâ edip ol vechile mezbûre Ümmügülsüm’e câriye olmak üzre vaz‘-ı yed ve sekiz bin akçe kitâbete kat‘ edip bedel-i kitâb-ı mezbûr sekiz bin akçeyi ahz u kabz eyledim, lâkin vech-i muharrer üzre hürretü’l-asl olduğu ma‘lûmum değildir deyû inkâr edicek müdde‘iyye-i mezbûre medîne-i Sofya’da hâlâ hâkim-i hâsim-i şerî‘at-ı garrâ olan Şeyh Mehmed b. Receb b. Ahmed imzâsıyla mümzâ ve hâtemi ile mahtûm ve târih-i kitâb senesi Saferü’l-hayr’ının on ikinci günü târihi ile müverrah ve vech-i muharrer üzre mezkûre Ümmügülsüm hürretü’l-asl olup babası İstoyani nâm hürrü’l-asl zimmî ve anası Miyo nâm hürretü’l-asl zimmiye ve maskat-ı re’si karye-i mezkûre Rakite olduğuna medîne-i mezbûrede Yazıcıoğlu mahallesi sükkânından olup udûl-i müslimînden el-Hâc Mustafa b. Mehmed b. Veli ve Mahmud Çelebi b. el-Hâc Zeynel b. Abdülhay nâm kimesnelerin şehâdetlerini nâtık nakl-i şer‘î ibrâz edip mezkûre Râbia Hâtun muvâcehesinde feth ve kırâ’at ve istintâk olundukda kitâb-ı mezbûrun hâkim-i mûmâ-ileyh kıbelinden vürûdunu münkire olıcak [89b] zeyl-i kitâb-ı naklîde isimleri mastûr olan şuhûd-ı tarîkden Hüseyin Beşe b. İbrahim ve Ebûbekir b. Mehmed nâm kimesneler li ecli’ş-şehâde meclis-i şer‘a hâzırân olup isre’l-istişhâd fi’l-vâki‘ işbu kitâb-ı müstetâb Mevlânâ mûmâ-ileyh Şeyh Mehmed b. Receb b. Ahmed kıbelinden vârid olup bizim huzûrumuzda kırâ’at ve imzâlayıp mühürleyip hat ve hâtemine bizi işhâd eyledi, kitâb-ı mezbûrun zeylinde olan hat ve zahrında olan hâtem Mevlânâ-yı mezkûrun kendi hat ve hâtemidir. Biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebince ba‘de’l-hükm mâ vaka‘a bi’t-taleb ketb olundu. Fi’l-yevmi’t-tâsi‘ aşer min şehri Rebî‘ilevvel li sene erba‘a ve seb‘în ve elf.<br><br><br>Şuhûdü’l-hâl: Abdülkerim Ağa b. ( ) sarrâc, Nasûh Beşe b. ( ) Çukadar, Ali Ağa b. ( ), Hüseyin b. Ahmed, Mustafa b. Ali ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=26944"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26946"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b696"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1029"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>