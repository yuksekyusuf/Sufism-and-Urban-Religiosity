﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 443<br>Hüküm no: 391<br>Orijinal metin no: [74a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Borç karşılığında ev tasarrufu hususunda Mazlum Ömer Ağa ile Aleniko bt. Yorgi ve Maryora bt. Dimitri’nin 700 guruşa sulh oldukları</b><br><br>Şartla menzil ferâğı maddesi<br><br>Ma‘rûz<br><br>Beledî tâifesinden olup bundan akdem müte‘âkiben hâlikler olan Yorgi v. Tanaş ve Anaştaşya bt. Yani nâm zevcânın sagīre kızları Aleniko’nun tesviye-i emrine vasîyy-i muhtârı arzuhâl eden bakkāl tâifesinden Caganos Tanaş v. Nikola ile hâlike-i mesfûre Anaştaşya’nın sadriye kebîre kızı Maryora bt. Dimitri Nasrâniyenin zevci ve tarafından husûs-ı âtîde vekîl-i sâbitü’l-vekâlesi Sandalcı Yorgaki v. Lazari zimmîler ile nezâret-i hazret-i şeyhülislâm-ı sellemehü’s-selâmîde âsûde evkāf müfettişi müderrisîn-i kirâm-ı zevi’l-ihtirâmdan Meşreb Efendi hafîdi fazîletlü Mehmed Ârif Efendi tarafından mürsel Hasan Efendi hazır olduğu hâlde akd olunan meclis-i şer‘-i münîrde nezâret-i hazret-i müşârün-ileyhde olan evkāfdan Emir Ahmed el-Buhârî -kuddise sirruhû- hazretleri vakfının bi’l-meşrûta mütevellîsi Şerife Hanım tarafından vekîli câbî-i vakf Şâkir Efendi b. el-Hâc Abdullah hazır olduğu hâlde derûn-ı arzuhâlde mezkûru’l-ism Kapan-ı dakīk tüccârından Trabzonî Mazlum el-Hâc Ömer Ağa b. Ahmed nâm kimesne mahzarında zevcân-ı hâlikân-ı mesfûrân Yorgi zimmî ve Anaştaşya Nasrâniye sağlıklarında bi’l-icâreteyn münâsafeten mutasarrıflar oldukları vakf-ı mezkûr müstagallâtından İstanbul’da Balatkapısı dâhilinde çingene mahallesinde vâki‘ ma‘lûmü’l-hudûd beher şehr yüz akçe icâre-i müecceleli tahtında bir bâb bakkāl dükkânını müştemil bir bâb menzillerini bin iki yüz yirmi sekiz senesi Ramazanü’l-mübâreği gurresinde vakf-ı mezkûrun kāimmakām-ı mütevellîsi bulunan es-Seyyid Abdülbaki Efendi huzûrunda mezbûr Mazlum el-Hâc Ömer Ağa’ya beynlerinde ma‘lûm deyni mukābelesinde her ne zaman edâ-i deyn ederler ise red ve ferâğ etmek şartıyla bâ-re’y-i mütevellî fâriğler olduklarında ol dahi vech-i meşrûh üzre kabûl ve kāimmakām-ı merkūm dahi tasarrufuna ol şartla izin vermişdi lâkin şart-ı mezkûra mukārenetle olan ferâğın adem-i sıhhatine binâen menzil-i mezkûrun nısf-ı şâyi‘i hâlik-i mesfûr Yorgi zimmîden ancak kızı sagīre mesfûre Aleniko’ya nısf-ı âharı dahi hâlike-i mesfûre Anaştaşya Nasrâniyeden kızları sagīre-i mezbûre ile kebîre kızı Maryora’ya hasbe’l-âde intikāl etmekle alacağı olan mebâliği hâlikân-ı zevcân-ı mersûmânın terekelerinden ba‘de’l-isbât ve’l-hükm ahz-birle menzil-i mezkûrdan keff-i yedine mezbûr Mazlum el-Hâc Ömer Ağa’ya tenbîh olunması bi’l-vesâye ve bi’l-vekâle matlûbumuzdur deyü da‘vâ ettiklerinde ol dahi cevâbında hâlikân-ı zevcân-ı mesfûrân sağlıklarında mâlımdan ve yedimden bi’l-ma‘iyye istidâne ve kabz eyledikleri iki bin beş yüz guruş mukābelesinde her ne zaman edâ-i deyn ederler ise red [ve] ferâğ etmek şartıyla bâ-re’y-i mütevellî bana fâriğler olmalarıyla meblağ-ı mezkûr iki bin beş yüz guruşu def‘ ü teslîm etmemle meblağ-ı merkūmu vâzı‘u’l-yed oldukları tereke-i hâlikân-ı mesfûrândan taleb ederim deyü vasî ve vekîl-i mesfûrânın inkârlarına mukārin eylediği müdde‘âsını lede’t-tezkiye makbûlü’ş-şehâde idükleri ihbâr olunan Tütüncü Mehmed Nuri Ağa b. el-Hâc Mehmed ve es-Seyyid Hüseyin Ağa b. es-Seyyid Mustafa nâm kimesneler şehâdetleriyle bi’l-muvâcehe ber-nehc-i şer‘î ba‘de’l-isbât ve’l-half mezbûr el-Hâc Ömer Ağa meblağ-ı merkūm iki bin beş yüz guruşun ancak yedi yüz guruşu mutâlebesine müte‘allika âmme-i da‘vâdan verese-i mersûmenin zimmetlerini kabûlü hâvî ibrâ ve ıskāt edip bâkīsi olan bin sekiz yüz guruşu dahi vasî ve vekîl-i mesfûrân Tanaş ve Yorgaki zimmîler kıbel-i şer‘den me’zûn olarak tereke-i hâlikân-ı mesfûrâna rücû‘ etmek <<şartıyla>> üzre mezbûr el-Hâc Ömer Ağa’ya edâ ve teslîm ol dahi ahz ü kabz ve menzil-i mezkûrun üç rub‘unu sagīre-i mersûme Aleniko’ya ve bir rub‘unu Mariya [Maryora] Nasrâniyeye bâ-re’y-i mütevellî fâriğ olup kāimmakām-ı hâzır-ı mezbûr dahi mesfûretânın tasarruflarını re’y edip bu vechile külliyen kat‘-ı nizâ‘ eyledikleri İstanbul Mahkemesi’nden huzûr.<br><br>Fî 20 min-Recebi’l-ferd sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33817"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33819"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b443"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o547"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>