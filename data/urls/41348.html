﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 225<br>Hüküm no: 199<br>Orijinal metin no: [50a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin adlı kişinin vefat eden kardeşinden miras kalan evin kendisine düşen hissesini Hüseyin Ağa’ya sattığı</b><br><br>Husûs-ı âti’l-beyânın mahâllinde ketb ü tahrîri iltimâs olunmağın savb-ı şer‘-i enverden irsâl olunan Mevlânâ Ebûbekir Efendi b. Abdülkerim sâbıkā medîne-i Yenişehir kādısı olan umdetü’l-mevâli’l-izâm zübdetü’l-fudalâi’l-fihâm Mustafa Efendi hazretlerinin mahmiye-i İstanbul’da Çukur Bostan kurbünde vâki‘ sa‘âdethânelerine varıp zeyl-i kitâbda muharrerü’l-esâmî olan Müslimîn huzûrlarında akd-i meclis-i şer‘-i Nebevî etdikde mahmiye-i mezbûrede Kesmekaya kurbünde Hoca Kasım Gönânî Mahallesi sükkânından iken bundan akdem vefât eden Nûşirevân Ali Ağa b. Mustafa’nın verâseti zevce-i metrûkesi Fâtıma bt. Ali nâm hatun ile sulbiye sagīre kızı Âişe’ye ve li-ebeveyn er karındaşı Hüseyin nâm kimesneye münhasıra ve tashîh-i mes’elesi sekiz sehimden olup sihâm-ı mezbûreden bir sehmi mezbûre Fâtıma’ya ve dört sehmi mezbûre Âişe’ye ve üç sehmi merkūm Hüseyin’e isâbet eylediği şer‘an zâhir ve müte‘ayyin oldukdan sonra mezbûr Hüseyin meclis-i ma‘kūd-ı mezbûrda râfi‘u hâze’l-kitâb es-Seyyid Hüseyin Ağa b. es-Seyyid Mahmud mahzarında ikrâr-ı tâm ve takrîr-i kelâm edip mahalle-i mezbûrede vâki‘ iki tarafdan Mahmudzâde Ali Efendi menzil ve bostanı ve bir tarafdan Memi Çavuş veresesi mülkleri ve bir tarafdan tarîk-ı âm ile mahdûd hâriciyesinde tabaka-i ulyâsı iki bâb oda ve bir kebîr orta sofa ve dehliz ve bir yan sofası ve bir mâbeyn odası ve tabaka-i vustâsı üç bâb oda [50b] ve bir kenîf ve tabaka-i süflâsı bir ahır ve bir su kuyusu ve bir mikdâr cüneyne arsasını ve dâhiliyesinde tabaka-i ulyâsı bir oda ve dehliz ve tabaka-i vustâsı dört bâb oda ve bir kenîf ve dehliz ve tabaka-i süflâsı bir matbah ve bir mahtab ve bir mikdâr cüneyne arsası ve bir su kuyusu ve bir harâbe matbahı müştemil bir bâb mülk menzil müteveffâ-yı mezbûrun ile’l-vefât silk-i mülkünde münselik olup ba‘de-vefâtihî hesâb-ı mezkûr üzre üç sehmi bana ve dört sehmi sagīre-i mezbûre Âişe’ye ve bir sehmi mezbûre Fâtıma’ya isâbet ve intikāl etmeğin hâlâ menzil-i mahdûd-ı mezkûrda olan üç sehim hisse-i şâyi‘amı bi-cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-ı bâtt-ı sahîh-i şer‘î ile mezbûr es-Seyyid Hüseyin Ağa’ya üç yüz otuz yedi buçuk esedî guruşa bey‘ ve temlîk ve teslîm ol dahi ber-vech-i muharrer iştirâ ve kabûl ve tesellüm eyledikden sonra semeni olan meblağ-ı mezbûr üç yüz otuz yedi buçuk esedî guruşu mezbûr es-Seyyid Hüseyin Ağa yedinden tamamen ahz ü kabz ve tesellüm eyledim fîmâ-ba‘d menzil-i mahdûd-ı mezkûrda olan üç sehim hisse-i şâyi‘am merkūm es-Seyyid Hüseyin Ağa’nın mülk-i müşterâsı olmuşdur keyfe mâ yeşâ’ mutasarrıf olsun dedikde gıbbe’t-tasdîkı’ş-şer‘î vâki‘ hâli mezbûr Ebûbekir Efendi mahâllinde ketb ve tahrîr edip ba‘dehû ma‘an ba‘s olunan Molla Hasan b. Ahmed ile meclis-i şer‘a gelip alâ-vukū‘ihî inhâ ve takrîr etmeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâmin aşer min-Saferü’l-hayr li-sene ihdâ ve tis‘în ve elf.<br><br>Şuhûdü’l-hâl: es-Sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=41347"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41349"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b225"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o451"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>