﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 801<br>Hüküm no: 1087<br>Orijinal metin no: [111b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sefer Odabaşı b. Hüseyin’in ev kirası mes’elesinde Emetullah Hâtun bt. Musa Efendi ile sulh oldukları</b><br><br>Husûs-ı âti’l-beyânı mahallinde tahrîr için gıbbe’l-iltimâs kıbel-i şer‘den Mevlânâ Keşfî Mustafa Efendi irsâl olunup ol dahi mahmiye-i İstanbul’da Beyceğiz mahallesinde umdetü’l-müderrisîni’l-kirâm zübdetü’l-muhakkikīni’l-fihâm Kevâkibîzâde demekle şehîr eş-Şeyh Mehmed Efendi’nin sâkin olduğu menziline varıp zeyl-i rakīmde muharrerü’l-esâmî olan müslimîn huzûrlarında akd-i meclis-i şer‘-i şerîf eyledikde medîne-i Ebâ Eyyûb-i Ensârî -radiye anhu Rabbihi’l-Bârî - mahallâtından Baba Haydar mahallesinde sâkin Sefer Odabaşı b. Hüseyin meclis-i ma‘kūd-ı mezbûrda, zikri âtî vakıf menzilin hasbî mütevellîsi Abdullah Efendi huzûrunda meşrûtun-lehâdan Emetullah Hâtun bt. el-mevlâ el-merhûm Musa Efendi muvâcehesinde ikrâr ve takrîr-i kelâm edip zikr olunan Baba Hızır mahallesinde vâki‘ bir tarafdan Hüseyin b. Abdullah mülkü ve bir tarafdan Mu‘arrif Kasım Çelebi mülkü ve bir tarafdan Hazret-i Ebâ Eyyûb-i Ensârî’nin vakıf odaları ile el-Hâc Fethullah mülkü ve bir tarafdan tarîk-i âm ile mahdûd olup muhavvata-i dâhiliyyesi dört bâb fevkānî oda ve bir hamam ve bir kenîf ve üç sofa ve dehliz ve bir tahtânî mutfak ve bir kiler ve bir bi’r-i mâ ve cüneyneyi müştemil olan mülk menzilin mâliki olan mezkûre Emetullah’ın babası olup sâbıkan Maraş Kadısı mezbûr Musa Efendi beraber mezbûru vakf ve haps edip dâhiliyyesinin süknâsını kendiden sonra evlâdına ve evlâd-ı evlâdına ve ba‘de’l-inkırâz bir cihet-i mü’ebbedeye şart ve ta‘yîn eyledikden sonra vâkıf-ı mezbûr Musa Efendi vefâtından sonra ber mûceb-i şart-ı vâkıf merhûm-ı mezbûr Musa Efendi’nin sulbiye kebîre kızı mezkûre Emetullah Hâtun’a mutasarrıfe ve sâkine iken îcâr-ı sahîh olmak zu‘muyla Hatîce nâm hâtuna on dokuz bin akçe icâre-i mu‘accele ve yevmî bir akçe ücret-i müeccele ile îcâr ve teslîm mezbûre Hatîce dahi ba‘de’l-istîcâr ve’l-kabz menzil-i merkūmun tasarrufunu bana kırk bin akçe bedel-i makbûz mukābelesinde fâriğa olup ben dahi ba‘de’t-tefevvüz menzil-i merkūmun ba‘zı mevâzi‘ini müceddeden binâ ve ba‘zı mevâzi‘ini imâret ve meremmet eylediğimden sonra merkūme Emetullah menzil-i mezbûrun bana süknâsı meşrûtdur, vech-i muharrer üzre îcâr sahîh değildir deyû üzerime da‘vâ edip ve takrîr-i meşrûhunda muvâfık vakfiye-i ma‘mûlün-bihâ ibrâz edip menzil-i mezkûru ahz u kabz etmekle ben dahi menzil-i merkūmun imâret ve meremmetine harc ve sarf eylediğim kırk bin akçeye mezbûr Emetullah’dan da‘vâ ve taleb eylediğimde beynimizde münâza‘ât-ı kesîre ve muhâsamât-ı şedîde vâkı‘a olmuşidi el-hâletü hâzihî vesâtat-ı muslihîn ile da‘vâ-i meşrûhamdan mezbûr Emetullah beni on üç bin akçe nakid râyic fi’l-vakt akçe üzerine inşâ-i akd-i sulh eyledikde ben dahi sulh-i mezbûru kabûl ve bedel-i sulh olan meblağ-ı mezbûr on üç bin akçeyi meclis-i ma‘kūd-ı mezbûrda merkūme Emetullah yedinden tamâmen ahz u kabz edip bedel-i menzil-i merkūma ve ebniyeye müte‘allika da‘vâdan ibrâ ve iskāt edip min ba‘d menzil-i mezkûrda ve ebniye-i meşrûtada ve kıymetinde benim için hak ve alâkam yoktur dedikde gıbbe’t-tasdîki’ş-şer‘î vâki‘ hâli Mevlânâ-yı mezbûr mahallinde tahrîr, ba‘dehû ma‘an irsâl olunan Hızır b. Abdünnebî ile meclis-i şer‘a gelip alâ vukū‘ihi inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâlis ve’l-ışrîn min şehri Rebî‘ilâhir li sene erba‘a ve seb‘în ve elf.<br><br><br>Şuhûdü’l-hâl: Eş-Şeyh Abdullah Efendi b. İsâ, Osman Efendi b. Mehmed el-Müderris, Halil Halîfe b. Receb el-Müezzin, Molla Şaban b. Receb el-Mübâşir, Kasım Beşe b. Halil tenekeci, Şaban Efendi b. Resûl, Mehmed Bey b. Bayram, Mustafa Beşe b. ( ) el-Mumcu, el-Hâc Mehmed b. ( ) el-Müezzin.</p>          <br><a title="Önceki sayfa" style="text-decoration:none" href="./ayrmetin.php?idno=27095"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27097"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b801"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1006"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>