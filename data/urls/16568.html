﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 163 Numaralı Sicil (H. 1147-1149 / M. 1734-1736)<br>cilt: 67,&nbsp;sayfa: 258<br>Hüküm no: 197<br>Orijinal metin no: [67a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Efendi b. İbrahim’in evinin Ahmed Ağa b. Mustafa ve eşi Fatma Hatun’a satıldığı</b><br><br>Husûs-ı âti’l-beyânın mahâllinde ketb ü tahrîri iltimâs olunmağın savb-ı şer‘-i enverden Mevlânâ Mustafa Efendi irsâl olunup ol dahi medîne-i hazret-i Ebî Eyüb el-Ensârî -aleyhi rahmetü Rabbihi’l-Bârî-de Fethi Çelebi mahallesinde sâkin iken bundan akdem vefât eden Mehmed Efendi b. İbrahim’in hayatında sâkin olduğu menzile varup zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i Nebevî etdikde müteveffâ-yı mezbûrun verâseti zevce-i menkûha-i metrûkesi Kerîme Hatun bt. Mehmed ile li-ebeveyn karındaşı Mustafa Çelebi’ye ve li-ebeveyn kız karındaşları Fâtıma ve Hamide hatunlara münhasıra ve tashîh-i mes’eleleri on altı sehimden i‘tibâr olunup sihâm-ı mezbûreden dört sehmi zevcesi mezbûre Kerîme Hatun’a ve altı sehmi karındaşı merkūm Mustafa Çelebi’ye ve üçer sehmi kız karındaşları mezbûretândan her birine isâbeti tahakkukundan sonra mezbûre Kerîme Hatun tarafından husûs-ı âti’l-beyânda vekîl olduğu zât-ı mezbûreyi ma‘rifet-i şer‘iye ile ârifân Ali Çelebi b. Maksud ve el-Hâc Mehmed Efendi b. İbrahim şehâdetleriyle şer‘an sâbit ve sübût-i vekâletine hükm-i şer‘î lâhık olan Mustafa Çelebi b. Ali ile mezbûrûn Mustafa Çelebi ve Fâtıma ve Hamide hatunlar meclis-i ma‘kūd-ı mezkûrda işbu râfi‘ayi’l-kitâb Ahmed Ağa b. Mustafa ve zevcesi Fâtıma Hatun bt. ( ) mahzarlarında ikrâr ve takrîr-i kelâm edüp mûrisimiz müteveffâ-yı mezbûrun ile’l-vefât yedinde mülk ve hakkı idüği müsbet olup mahalle-i mezbûrede vâki‘ bir tarafdan Kurşunî Mustafa Ağa mülkü ve iki tarafdan Hüseyin Efendi Vakfı ve bir tarafdan tarîk-ı âm ile mahdûd iki bâb fevkānî oda ve bir sofa ve dehliz ve tahtında bir bâb oda ve bir sofa ve bir su kuyusu ve havluyu muhtevî mülk menzilden tashîh-i mezbûr üzere hisse-i şâyi‘alarımızı tarafeynden îcâb ve kabûlü hâvî şurût-ı müfsideden ârî bey‘-ı bâtt-ı sahîh-i şer‘î üzere mezbûr Ahmed Ağa ile zevcesi mezbûre Fâtıma Hatun’a ale’l-iştirâki’s-seviy üç yüz guruşa her birimiz bi’l-vekâle ve bi’l-verâse bey‘ ve temlîk ve teslîm eylediğimizde onlar dahi ber-vech-i muharrer iştirâ ve temellük ve tesellüm ve kabûl ve kabz eylediklerinden sonra semeni olan meblağ-ı mezbûr üç yüz guruşu mezbûr Ahmed Ağa ve zevcesi mezbûre Fâtıma Hatun yedlerinden her birimiz bi-kadri’l-hısas alıp kabz eyledik; ba‘de’l-yevm menzil-i mahdûd-ı mezkûrda [olan] hisse-i şâyi‘alarımız merkūm Ahmed Ağa ile zevcesi mezbûre Fâtıma Hatun’un ale’l-iştirâki’s-seviy mülk-i müşterâları ve hakk-ı sırfları olmuşdur; keyfe mâ yeşâ ve yehtâr mutasarrıf olsun dediklerinde gıbbe’t-tasdîkı’ş-şer‘î vâki‘ hâli Mevlânâ-yı mezbûr mahâllinde ketb tahrîr ba‘dehû ma‘an ba‘s olunan Çukadâr es-Seyyid Yakub ile Muhzır es-Seyyid Mehmed meclis-i şer‘a gelüp her biri alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fî 9 min-Şevvali’l-mükerre[m] sene 1148.<br><br>Şuhûdü’l-hâl: el-Hâc Mehmed Efendi b. İmâm-ı mahalle-i mezbûre, Molla Hüseyin b. Mahmud, Ali Çelebi b. Maksud, Osman Çelebi b. Musa, Ahmed Efendi b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=16567"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16569"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp163&bsm=eyp163b258"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp163&bsm=eyp163o337"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>