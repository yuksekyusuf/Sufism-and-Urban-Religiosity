﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 75<br>Hüküm no: 25<br>Orijinal metin no: [6a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Muhtar Bey’in babası tütün tüccârı Hacı Hâfız Mustafa Efendi’den kendisine miras kalan tütüncü mağazası hisselerini satışı</b><br><br>Tütüncü 20000 guruş<br><br>Kezâlik mahmiye-i İstanbul’da Sultan Selim Hân-ı kadîm aleyhi-rahmetü rabbihi’r-rahîm hazretleri Câmi’-i şerîfi civarında Debbâğ Yunus mahallesinde sâkinler iken bin iki yüz yetmiş iki senesi Recebi’l-ferdinin yirmi yedinci günü vefât eden duhân tüccârından el-Hâc Hâfız Mustafa Efendi b. el-Hâc Mehmed bin Abdullah’ın verâseti zevce-i menkûha-i metrûkesi Fâtıma Hatun bt. Abdullah ile sulbî kebîr oğulları asâkir-i bahriye-i şâhâne yüzbaşılarından Abdullah Bey ve duhân tüccârından Ahmed Muhtar Bey ve sulbiye-i kebîre kızı Saide Hanım’a münhasıra ve tashîh-i mesele-i mîrâsları kırk sehimden olup sihâm-ı mezkûreden beş sehmi zevce-i mûmâ-ileyhâ Fâtıma Hatun’a ve on dört sehimden yirmi sekiz sehmi ebnân-ı mûmâ-ileyhimâ Abdullah Bey ve Ahmed Muhtar Bey’e ve yedi sehmi mûmâ-ileyhâ Saide Hanım’a isâbeti tahakkukundan sonra mûmâ-ileyh Ahmed Muhtar Bey meclis-i şer‘-i şerîf-i münîrde bâ‘isetü’l-kitâb mûmâ-ileyhâ Saide Hanım’ın zevci ve tarafından husûs-ı âti’l-beyânda tasdîka vekîl-i şer‘îsi tüccâr-ı mezkûreden Mehmed Asım Efendi b. Mehmed Tahir mahzarında tütüncü esnâfının kethüdâsı el-Hâc Mehmed Latif Efendi b. İsmail ile duhân tüccârından mazbûtü’l-esâmî on nefer müslim ve beş nefer hıristiyan lonca ihtiyârları taraflarından mürsel vekîlleri kethüdâ vekîli Ahmed Efendi b. Osman hâzır olduğu hâlde mahmiye-i mezkûrede Asmaaltı nâm mahalde Tahmîshâne kurbünde Parmakkapı ittisâlinde vâki‘ bir tarafdan Bostancı Hân’ı ve bir tarafdan Sabuncu Nuri Ağa mağazası ve tarafeyni tarîk-i âm ile mahdûd merhûme Kethüdâ Serviazâd Hatun Vakfı musakkafâtından pederimiz müteveffâ-yı mezbûr el-Hâc Mustafa Efendi’nin intikālinden benimle mûmâ-ileyh Abdullah Bey ve müvekkile-i mûmâ-ileyhâ Saide Hanım’ın bi’l-icâreteyn eslâsen taht-ı tasarrufumuzda olan şehriye beş guruş kirâlı Yaldızlı mağaza demekle ma‘rûf fevkinde mukaddemâ altı ve el-yevm beş bâb odayı müştemil bir bâb duhânî mağazası derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme pederimiz ve mevrûsumuz müteveffâ-yı mezbûr el-Hâc Hâfız Mustafa Efendi’nin hayâtında ile’l-vefât yedinde olup bin iki yüz elli iki senesi Zilka‘deti’ş-şerîfesinin on sekizinci günü târihiyle müverrah işbu bir kıt‘a sûret ve kethüdâ-yı mûmâ-ileyhin takdîm eylediği bir kıt‘a ilmühaber mantûklarınca yedinde mülkü ve ba‘de vefâtihî benimle zevce-i mûmâ-ileyhâ Fâtıma Hatun ve mûmâ-ileyh Abdullah Bey ve müvekkile-i mûmâ-ileyhâ Saide Hanım’a ber tashîh-i mezkûr mevrûs olmağla ben âlât-ı gedik-i mezkûrdan ber-minvâl-i muharrer mâlik olduğum on dört sehm hisse-i şâyi‘amı tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile bâ-izn-i şerikân yirmi bin guruşa müvekkile-i mûmâ-ileyhâ Saide Hanım’a bey‘ ve temlîk ve vech-i lâyıkı üzere teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm yirmi bin guruşa tamâmen bana def‘ u teslîm ben dahi yedinden bi’t-tamâm ve’l-kemâl ahz u kabz edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile kabûlümüzü hâvî ibrâ vü ıskāt eyledik ba‘de’l-yevm âlât-ı gedik-i mezkûrun on dört sehm hisse-i şâyi‘a-i merkūmesinde benim aslâ ve kat‘â alâka ve medhalim kalmayıp âlât-ı gedik mezkûrun yedi sehm hisse-i şâyi‘ası mukaddemâ irsen ve on dört sehm hisse-i şâyi‘ası dahi hâlâ şirâen ki cem‘an yirmi bir sehm hisse-i şâyi‘ası müvekkile-i mûmâ-ileyhâ Saide Hanım’ın mülk-i mahzı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 23 Zilka‘de sene 1278<br><br>Şuhûdü’l-hâl: Muhzır Feyzullah Ağa b. ( ), Muhzır el-Hâc Salih Ağa b. ( ), Muhzır Mustafa Ağa b. ( ), Muhzır Süleyman Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35699"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35701"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b075"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o418"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>