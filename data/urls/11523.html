﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 253<br>Hüküm no: 192<br>Orijinal metin no: [65a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Musa Ağa b. Abdülmennan’ın Küçükayasofya mahallesinde bulunan evinin vakfiyesi</b><br><br>Elhamdü li-veliyyihî ve’s-salâtü alâ-nebiyyihî Muhammedin ve âlihî ecma‘în ve ba‘d bu vakfiyye-i sahîha-i şer‘iyyenin sâhibi fahrü’l-akrân Musa Ağa b. Abdülmennan nâm kimesne meclis-i şer‘-i kavîmde mahmiye-i İstanbul’da Haremeyn-i Şerîfeyn Evkāfı’na bi’l-fi‘il mütevellî olup vakf-ı âti’l-beyâna li-ecli’t-tescîl mütevellî nasb ve ta‘yîn ettiği farü’l-akrân Hasan Bey b. Mehmed nâm bevvâb-ı sultânî mahzarında ikrâr-ı tâm ve takrîr-i kelâm edip mahmiye-i merkūmede Küçük Ayasofya mahallesinde vâki‘ iki bâb fevkānî beyti ve sofayı ve bir bâb tahtânî beyti ve ahır ve bi’r-i mâyı ve kenîfi ve muhavvatayı müştemil olup bir tarafdan mahalle-i mezbûre müezzinine mevkūf olan menzil ve bir tarafdan merhûm Hüseyin Ağa vakfı ve bir tarafı mezbûr Musa Bey mülkü ve bir tarafdan tarîk-i âm ile mahdûd olan mülk menzilimi hasbeten lillâhi’l-te‘âlâ vakfedip süknâsını evvelen kendi nefsime ba‘dehû evlâdıma ve evlâd-ı evlâdıma ve evlâd-ı evlâd-ı evlâdıma ba‘de’l-inkırâz îcâr olunup hâsıl olan ücreti Medîne-i Münevvere fukarâsına irsâl oluna deyu şart ettiğimden sonra menzil-i mezbûru mütevellî-i merkūma teslîm ol dahi kabz ve tesellüm edip sâir mütevellîler gibi tasarruf eyledi dedikde vâkıf-ı mezbûru ikrâr-ı meşrûhunda mütevellî-i mezkûr vicâhen tasdîk edicek vâkıf-ı mezbûr tekrâr da‘vâ edip vakf-ı mezbûrun sıhhatinde iştibâh yokdur lâkin İmâm-ı Azam ve hümâm-ı akdem Ebû Hanife el-Kûfî mezhebinde sıhhat lüzûmu müstelzim olmayıp rücû‘ emr-i meşrû‘ olmağın menzil-i mezbûru istirdâd ederin dedikde gıbbe’s-suâl mütevellî-i merkūm cevâbında İmâm-ı mûmâ ileyh katında sıhhat lüzûmu müstelzim değildir lâkin İmâmeyn-i hümâmeyn mezheblerinde sıhhat lüzûmdan mufârık olmamağın onların mezhebleri üzere hükm-i şer‘î taleb edip menzil-i mezbûru teslîmden imtinâ‘ edicek hâkim-i muvakkı‘-ı hâze’l-kitâb cânib-i vakf-ı mezbûra nazar ve mubtıl-i hayr olmakdan hazer edip İmâmeyn-i müşârun-ileyhâ mezhebleri üzere hükmettikden sonra min-ba‘d vakf-ı mezbûru vakf-ı lâzım olup tebdîl ve tağyîr adîmü’l-ihtimâl oldu “Fe men-beddelehû ba‘de mâ-semi‘ahu fe-innemâ ismühû ale’llezîne yübeddilûnehû innellâhe semî‘un alîm” ve ecrü’l-vâkıf ale’l-hayyi’l-kerîm.<br><br>Ve hurrire fî-evâili şehri Ramazâni’l-mübârek min-şühûri sene hamse ve ışrîn ve elf.<br><br>Şühûdü’l-hâl: Ahmed Çelebi b. Ali el-hamâmî, Ali Bey b. Hüseyin el-bevvâb, Handan b. Abdullah, Mahmud Dede b. Ömer, Durmuş Dede b. Kaya, Halil Bey b. el-medenî/ A‘rec, Muslu Çelebi b. Kasım el-Üsküdarî, İshak Bey b. ( ) el-cündî, Receb Bey b. ( ) el-bevvâb ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=11522"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11524"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b253"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o762"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>