﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 424<br>Hüküm no: 503<br>Orijinal metin no: [46a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Parmasola bt. Nikola’nın kocasına ait meyhane malzemelerinde olan hissesini Yanaki v. Todori’ye sattığı</b><br><br>Mübâye‘a-i âlât-ı meyhâne Meyhâneci tâifesinden olup mürd olan Panbuk Hıristo nâm hâlikin verâseti, zevce-i metrûkesi Parmasola bt. Nikola ile sulbî oğlu Nikola’ya münhasıra olduğu şer‘an zâhir ve mezbûre Parmasola sagīr-i mezbûrun vasiyy-i şer‘îsi olduğu müte‘ayyin oldukdan sonra mezbûr Parmasola’nın li ebeveyn karındaşı ve husûs-ı âti’z-zikre tarafından vekîl olup Rali v. Manol ve Pireşkova v. Yorgi şehâdetleri birle vekâleti sâbite olan Kostantin v. Yorgi meclis-i şer‘de râfi‘ü’l-vesîka Yanaki v. Todori nâm zimmî muvâcehesinde bi’l-vekâle ikrâr ve takrîr-i kelâm edip müvekkilem ve kız karındaşım mezbûre Parmasola Kumkapı hâricinde Panbuk meyhânesi dâhilinde vâki‘ zevci hâlik-i mezbûr emlâkinden olup sekiz sehim i‘tibâr olunan meyhâne âlâtından yetmiş aded fıçı ve iki yüz aded iskemle ve elli aded ağaç sini ve kırk aded tencere ve iki büyük kazgan ve yirmi aded sac ayak ve yirmi aded kebâb sinisi ve üç aded el tavası ve üç yüz aded kaşık ve toprak ve ağaç bin aded tabak, mûrisimiz hâlik-i mezbûr Hıristo’nun terekesinden olup ba‘de helâkihî sekiz sehimden bir sehimi bana ve yedi sehim vasîsi olduğum mezbûr Nikola’ya isâbet eylemişdi hâlâ zikr olunan âlâtdan müvekkilem mezbûre kendiye isâbet eden sekiz sehimden bir sehim hissesinin nısfını asâleten ve sagīr-i mezbûra isâbet eden sekiz sehimden yedi sehim hissesinin nısf-ı şâyi‘ine vesâyeten mezbûr Yanaki’ye bi safkatin üç yüz esedî guruşa bey‘-i kat‘î ile bey‘ ve teslîm edip ol dahi iştirâ ve tesellüm ve kabûl eyledikden sonra meblağ-ı mezbûr üç yüz esedî guruşu mezbûr Yanaki yedinden asâleten ve vesâyeten alıp kabz eyledi ba‘de’l-yevm zikr olunan âlâtın bâlâda beyân olduğu nısfı mezbûr Yanaki’nin mülk-i müşterâsıdır, keyfe mâ yeşâ’ ve yahtâr mutasarrıf olsun dedikde vekîl-i mezbûr Kostantin’in minvâl-i muharrer üzre hâvî olan ikrârını el-mukarru lehü’l-merkūm Yanaki vicâhen ve şifâhen tasdîk ve tahkīk etmeğin mâ vaka‘a bi’t-taleb ketb olundu. Fi’l-yevmi’s-sâdis ve’l-ışrîn min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mustafa Çelebi b. Osman Efendi el-Cündî, Mehmed Beşe serhammâlîn, Abdülhay Beşe b. ( ) er-Râcil, Mustafa Berber, İbrahim Reis Aynacı, Policeroli v. Nikola, Panayot v. İstani, Andon v. İstadi, Paloluğa v. Niradi?, Nikola v. İstani.</p>          <br><a title="Önceki sayfa" style="text-decoration:none" href="./ayrmetin.php?idno=26511"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26513"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b424"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1072"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>