﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 429<br>Hüküm no: 312<br>Orijinal metin no: [117a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vaizlerin ve hocaların camilerde emirde belirtilen hususlarda vaaz vermeleri, vazifelerini ve dinen farz olan hususları anlatmaları</b><br><br>Cevâmi‘ ve mesâcid ve vâ‘iz efendilere du‘â ve istiğfâr emri.<br><br>Bâ-sah.<br><br>İstanbul Kādısı İzzetlü, Fazîletlü Efendi Hazretleri<br><br>İrâde-i kātı‘a-i İlâhiye taalluk eylediği kazâ-yı mübrem beher hâl evkāt-ı mukadderesi hulûlünde zuhûr etmemek emr-i muhâl ve tedâbîr-i ukūl-i beşeriyye ile sarf u tahvîli adîmü’l-ihtimâldir. Lâkin herkes salâh-ı hâline müte‘allik umûrda irâde-i cüz’iyesini sarf ile eltâf u inâyât-ı Rabbâniyyeyi niyâz ü ricâ etmeğe me’mûr olmağla Hak Sübhânehû ve te‘âlâ hazretlerinin ef‘âli ilel ü a‘râzdan ârî olup hikem ve masâlihi mutazammın olduğundan -Ve mâ halaktü’l-cinne ve’l-inse illâ li-ya‘büdûn- nazm-ı celîlinin muktezâsınca tâifeteyn-i merkūmeteyn Allâhu zü’l-celâli bilip emrine imtisâl ve nehyinden ictinâb ederek ibâdet eylemek maslahatı için halk olundukları ve ilm ü îmân ü tâ‘ât bulunduğu hengâmda dünyâda emniyet ü rahat ve hısb u rehâ hâsıl olup neşe-i uhrâda na‘îm-i ebedîye vâsıl olunacağı nusûs-ı kātı‘a ile sâbit ve hilâf-ı rızâu’llâh hareket olunup cehl ü isyân tahakkuk eylediği zaman -Zahera’l-fesâdü fi’l-berri ve’l-bahri bi-mâ kesebet eydi’n-nâsi li-yüzîkahüm ba‘za’llezî amilû le‘allehüm yerci‘ûn- nazm-ı kerîmi mübtegāsınca nehb ü gārât ve katl-i nüfûs ve hark u gark ve kaht u galâyı müstelzim olup tâib ü müstağfir olduklarında ihsân-ı İlâhî cârî olageldiği ve birkaç seneden beri tahaddüs eden fesâdât ü fiten Zeyd ü Amr’dan bilinmeyip -Mâ esâbeke min-hasenetin fe-minallâhi ve mâ esâbeke min-seyyietin fe-min-nefsike- nass-ı şerîfi üzere kendi kusûr u günâh ü isyânımız sebebiyle işbu havâdis-i nâgeh-zuhûr ma‘nevî tenbîh-i İlâhî olduğu ukūl-i selîme ashâbı indinde ke’ş-şemsi fî-vasatı’n-nehâr zâhir ü âşikâr olmağın İmâmü’l-Müslimîn, Halîfe-i rûy-ı zemîn, Zıllullâhi fi’l-âlemîn, şevketlü, azametlü, adâletlü, kudretlü, kerâmetlü velîni‘met-i âlem Pâdişâhımız efendimiz -halledallâhü hilâfetehû ve ebbede saltanatehû- hazretlerinin irâde-i aliyye-i şâhâne ve niyet-i hâlisa-i mülûkâneleri -Elem-ye’ni li’llezîne âmenû en-tahşa‘a kulûbühüm li-zikri’llâh- âyet-i kerîmesi mûcebince her husûs şer‘-i şerîfe ve kānûn-ı münîfe tatbîk olunarak dâimâ tahsîl-i rızâ-yı Bârî ile zamân-ı adâlet-nişân-ı mülûkânelerinde bi’l-cümle fukarâ ve zu‘afâ ve ahâlî ve re‘âyâya neşr-i âsâr-ı adâlet ve ifâza-i envâ‘-ı birr u re’fet ile mezâlim ü te‘addiyâtdan himâyet ü sıyânet ve her hâlde refâh ü râhatları idiği hâlen ve kālen ma‘lûmumuz olan keyfiyâtdan ve a‘mâl ü ef‘âlimizi dâimâ tefekkür ve mülâhaza birle âlûde olduğumuz çirkâb-ı ma‘sıyyetden -Tûbû ilallâhi tevbeten nasûhan- fahvâ-yı itâ‘at-ihtivâsı üzere tevbe ve istiğfâr ve rızâu’llâh tahsîline sa‘y ü ibtidâr ile me’mûr olduğumuz evkāt-ı hamseyi cemâ‘atle edâ ve sâir ferâiz ve sünen-i Resûlullâh’ı îfâ ve ma‘sıyet ü günâhlarımız afvını Dergâh-ı cenâb-ı Kibriyâ’dan bi’t-tazarru‘ ricâ ederek ve devam-ı ömr ü devlet ve tezâyüd-i şân u şevket-i Zıllullâhî ile gāliben ale’l-a‘dâ mansûru’l-livâ olmaları için hayır du‘âya muvâzabet ü müdâvemet eylemek cümleye vâcibe-i zimmet ve bâ‘is-i hayr u bereket olduğu bedîhiyâtdan olup bâ-husûs -Etî‘u’llâhe ve etî‘u’r-Resûle ve üli’l-emri minküm- âyet-i kerîmesi muktezâsınca Allâhu Zü’l-celâl hazretlerinin emrine ve Resûl-i Ekrem -sallallâhu aleyhi ve sellem- Efendimiz hazretlerinin emrine ve şer‘-i şerîfe muvâfık olduğu hâlde ve emr-i mübâhda Halîfetullâh hazretlerinin emrine itâ‘at ü inkıyâd cümle üzerine farz-ı ayn olduğu müsellem-i üli’l-elbâb iken ekser nâs cehl isti‘âb edip hevâ ü nefslerine teba‘iyetle menâhîye mâil ve hakk u bâtılı fark u temyîzden gāfil olduklarına mebnî bu makūleler vazîfe-i hâlleri olan ilm ü îmân ü tâ‘âte ve rûz-ı cezâda bâ‘is-i selâmet ü necâtları olacak hâlât-ı hasene istihsâline sa‘y ü mübâderet eylediklerince -Le‘alla’llâhe yuhdisü ba‘de zâlike yüsran- ma‘nâlarına kemâl-i vüsûk u i‘timâd olunduğuna binâen cenâb-ı Veliyy-i rahmetden afv u mağfiretle emniyet ü rahat ve hısb u rehâ ihsân ü atâsı me’mûl ü ricâsı zımnında bu bâbda nusûs-ı kātı‘ayı şâmil olan âyât-ı celîle-i Kur’âniyye ve ahâdîs-i şerîfe-i Nebeviye ma‘ânî-i latîfelerini îzâh u beyân ederek İstanbul ve memâlik-i sâirede olan vâ‘iz u nâsıh efendiler cevâmi‘de sıdk u hulûs ile cemâ‘at-i Müslimîne va‘z u nasîhate devam ve dersi‘âm efendiler dahi ifâde-i ulûm-ı nâfi‘aya sa‘y-i tâm ve gerek vâ‘iz u nâsıh ve dersi‘âm efendiler herkese vezâif-i hâliye ve ferâiz-ı dîniyelerini telkīn ve ifhâm eylemeleri husûsu sûrî ve ma‘nevî nice fevâidi müstelzim bir emr-i savâb ve vesîle-i ecr-i cezîl-i bî-hesâb olmağla ibtidâ bu keyfiyet cânib-i hazret-i fetvâ-penâhîden beyân u inhâ ve ba‘dehû ale’t-tafsîl huzûr-ı meyâmin-mevfûr-ı cenâb-ı cihân-bânîye arz u inbâ olundukda; “Niyet-i hâlisam bu vechile olduğu Allâhu zü’l-celâl hazretlerine ma‘lûmdur. Her kim hilâfına zâhib olur ise cenâb-ı Hak adliyle mu‘âmele eyleye. İşbu vasâyâ-yı hayriye ile dâimen ve müstemirren amel ve hareket eylemek cümle mü’minîn haklarında sermâye-i selâmet-i dâreyn olmağın cenâb-ı Rabbü’l-âlemîn ümmet-i Muhammed’i a‘mâl-i sâlihaya muvaffak edip cümle ibâdullâha emn ü refâh ü râhatlar ihsân eyleye ve bu vechile cümleyi salâh-ı hâle meylettirmek için İstanbul ve memâlik-i mahrûseye fermânlar neşriyle tenbîh ve te’kîd olunup cemâ‘ati terk etmemelerine ve ale’l-husûs sabah namazlarında cemâ‘ate müdâvim olmalarına ve es-salât verilmesine ihtimâm ü dikkat oluna” deyü mübârek hatt-ı şerîf-i adâlet-redîf-i şehriyârâne şeref-bahş-ı sudûr olmağla bâlâda beyân olunan fahâvî-i şerîfe ayn-ı şerî‘at ve zîb-efzâ-yı sahîfe-i sudûr olan hatt-ı hümâyûn-ı [117b] mülûkâne mazmûn-ı münîfi dahi mahz-ı kerâmet ve delîl-i envâ‘-ı hayr u bereket olup mûcebince amel ve hareket cümleye vâcibe-i zimmet-i diyânet idiği müsellem ü müsebbet olmakdan nâşî memâlik-i mahrûseye müekked evâmir-i şerîfe ısdâr ve neşr u tisyârıyla tenbîh ve te’kîde ibtidâr olunduğundan imdi siz dahi mahallât imâmlarına ve sâir iktizâ edenlere harf-be-harf beyân u tefhîm ve Âsitâne-i sa‘âdet derûnunda ve Bilâd-ı Selâse’de olan mahâkim sicillâtına dahi aynıyla sebt ü kaydettirterek ale’d-devam infâz ve icrâsı esbâb ve vesâilinin istihsâl ve istikmâline sa‘y-i azîm eyleyeler deyü.<br><br>Fî 11 Za sene [12]23</p>          <br><a title="Önceki sayfa" style="text-decoration:none" href="./ayrmetin.php?idno=32308"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32310"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b429"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o601"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>