﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 638<br>Hüküm no: 501<br>Orijinal metin no: [118b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İkinci Baltacı Hüseyin Bey’in vefatıyla vasiyeti üzerine borcunun ödenip Kur’an-ı Kerim’lerin de vakfedildiği</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın kıbel-i şer‘-i enverden me’zûnen irsâl olunan Mevlânâ Âmidî el-Hâc Abdurrahman Efendi mahmiye-i İstanbul’da Hasbahçe’de Çiğil? odasına varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i şerîf ettikde zikr olunan bahçede Solak odasında sâkin olup bundan akdem mahrûse-i Edirne’de müsâfiren vefât eden İkinci Baltacı Hüseyin Bey b. Sinan’ın hizmetinde olan bâ‘isü’l-kitâb İbrahim b. Mustafa meclis-i ma‘kūd-ı mezkûrda müteveffâ-yı mezbûrun li-ebeveyn karındaşı ve hasren vârisi olduğu hüccet-i şer‘iyye ile müsbet olmağın mecmû‘-ı terekesine vaz‘-ı yed eden İbrahim Efendi b. el-mezbûr Sinan mahzarında üzerine da‘vâ ve takrîr-i kelâm edip müteveffâ-yı mezbûr Hüseyin Bey b. Sinan b. Abdullah zimmetinde cihet-i karzdan beş guruş hakkım olup hattâ müteveffâ-yı mezbûr hâl-i hayâtında meblağ-ı mezbûru kendi mesârifine sarfla istihlâk edip bana vâcibü’l-edâ cihet-i merkūmeden ol kadar guruş deyni olduğunu huzûr-ı Müslimînde ikrâr ve işhâd edip kable’l-edâ fevt olmağla terekesinden taleb ederim suâl olunsun dedikde ve müteveffâ-yı mezbûr Hüseyin Bey b. Sinan b. Abdullah fevtinden sonra sülüs-i malından benim içün <<nakid verile deyü huzûr-ı Müslimînde vasiyet ve ikrâr ve musırran-aleyh fevt oldukda sülüs-i malı>> nakid on guruş ile hediyesi on guruş kıymetli işbu mülküm olan Mushaf-ı şerîf hizmetkârım mezbûr İbrahim’e verile deyü huzûr-ı Müslimînde vasiyet ve ikrâr ve musırran-aleyh fevt oldukda sülüs-i malı meblağ-ı mezbûr ve zikr olunan Mushaf-ı şerîf kıymetine müsâ‘id olmağla taleb eylediğimde bana teslîmden imtinâ‘ [eder] suâl olunsun dedikde ve zikr olunan Solak odasında sâkin Hasan Bölükbaşı b. Bayram meclis-i ma‘kūd-ı mezbûrda mezbûr İbrahim Efendi mahzarında üzerine da‘vâ ve takrîr-i kelâm edip müteveffâ-yı mezbûr Hüseyin Bey b. Sinan b. Abdullah hayâtında bi-emrillâhi te‘âlâ fevt olduğumda hediyesi on guruş kıymetli işbu yedimde mülküm olan Mushaf-ı şerîf ve mukīm olup her kim Solak odasında sâkin olursa kırâetine kādir kimesne kırâet ede deyü vasiyet ve ikrâr edip musırran-aleyh fevt olmağla sülüs-i malı meblağ-ı mezbûra müsâ‘id olmağla terekesinden taleb ederim suâl olunsun dedikde gıbbe’s-suâl ve’l-inkâr müdde‘î-i mezbûrdan sıdk-ı makāllerine beyyine taleb olundukda udûl-ı Müslimînden Hadîka-i hâssa-i şehriyârîde sâkin Abdullah Çavuş b. Ahmed ve Uzun Ali b. Ahmed li-ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-hakīka müteveffâ-yı mezbûr Hüseyin Bey b. Sinan b. Abdullah hâl-i hayâtında müdde‘î-i mezbûr İbrahim b. Mustafa’ya cihet-i karzdan zimmetinde vâcibü’l-edâ beş guruş deynim vardır, fevtimden sonra on guruş hediyesi olan Mushaf-ı şerîfim sülüsümden vakf ola ve sülüsümden on guruş hizmetkârım mezbûr İbrahim’e verile ve mezbûr Hasan Bölükbaşı’ya kezâlik on guruş hediyesi Mushaf-ı şerîfim Solak odasına vakfım olup teslîm oluna deyü huzûrumuzda vasiyet ve ikrâr ve musırran-aleyh vefât ettikde sülüs-i malı meblağ-ı mezbûra ve Mushaf-ı şerîfler hediyelerine müsâ‘iddir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm müdde‘î-i mezbûr İbrahim meclis-i ma‘kūd-ı mezbûrda mezbûr İbrahim Efendi mahzarında ikrâr ve takrîr-i kelâm edip ânifen edâsına hükmolunan beş guruşu ve on guruş kıymetli Mushaf-ı şerîfi terekeden olmak üzere mezbûr İbrahim Efendi yedinden tamâmen ahz u kabz eyledim min-ba‘d yedinde bir şey kalmadı ve mezbûr Hasan Bölükbaşı dahi meclis-i mezbûrda merkūm İbrahim Efendi mahzarında takrîr-i kelâm edip Solak odasına vakf olan on guruş hediyeli Mushaf-ı şerîfi mezbûr İbrahim Efendi yedinden ahz u kabz eyledim dediklerinde vâki‘ hâli mevlânâ-yı mezbûr mahallinde tahrîr ba‘dehû ma‘an mürsel Hasan Çelebi b. Abdullah ve Mehmed b. Ahmed ile meclis-i şer‘a gelip takrîr etmeğin mâ-vaka‘a kayd şüd.<br><br>Fî 5 Cumâdelûlâ sene 1110.<br><br>Şuhûdü’l-hâl: Mehmed Efendi b. Ali, İbrahim Efendi b. Hüseyin, Mehmed Halîfe b. Mustafa, Osman Bey b. Süleyman</p>          <br><a title="Önceki sayfa" style="text-decoration:none" href="./ayrmetin.php?idno=37444"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37446"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0638"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1126"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>