﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 15 Numaralı Sicil (H. 981 - 1000 / M. 1573 - 1591)<br>cilt: 34,&nbsp;sayfa: 78<br>Hüküm no: 70<br>Orijinal metin no: [14b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat eden Hatice Hanım’ın terekesinden, eşi Cafer Paşa ile kardeşi Ahmed Bey’in kendilerine düşen miras hissesinden üç yüz bin kuruş vakfettikleri</b><br><br>Ahmedu’llâhe vâkıfe’l-ahvâl vâkı‘an dûne mevkıfi’l-iclâl. Hamd-i û tâc-ı nâzik-i suhan est. Sadr-ı her nâme-i nev ü kühen est. Hâme çûn tâc-ı nâme ârâyed. Dürretü’t-tâc-ı nâm-ı û sâyed. Hamd ü sipâs-ı bedî‘ü’l-esâs ki kesret-i efrâd-ı mevârid ve ve i‘dâd-ı müte‘alliki verâ-i hadd ü hem ve kıyâs-ı bîrûn-ı dâire-i idrâk ve ihsâs olup her lebîb-i edîb-i nükte-şinâs-ı hidâyet-istînâsa ahsen-i mesârif-i ecnâs-ı nukūd a‘mâr ve enfâsdır. Ol vehhâb-ı bî-illet ve feyyâz-ı bî-minnet -cellet na‘mâüh ve ammet- cenâbına olsun ki kāmet-i bâlâ-yı hilkat-i insânı hil‘at-ı dîbâ-yı zîbâ “ Le-kad halakne’l-insâne fî ahseni takvîm” birle teşrîf ve terkīm kıldıkdan sonra zümre-i mü’minîn ve fırka-i muvahhidîni vâkıfân-ı esrâr-ı ehadiyyet ve ârifân-ı gülzâr-ı samediyyet edip gülşen-i müşâhede-i âsâr-ı kudret-âsârında eczâ-i mesâhif-i ekvân ve berk-i dırahtân-ı sebz-gülistân ve sî pâre evrâk-ı perîşân-ı bostandan în tevhîd-i bârî müte‘âlî ber fehvâ-yı “ Fa‘tebirû yâ üli’l-ebsâr” tilâvet ve iz‘ân ve defter-i ma‘rifet-i kirdigâr-ı bî-misâli ber …? “fe’nfirû ile’l-âsâr” kırâat ve îkān etmeleriyle mesâcid-ârâ-yı na‘mâ-yı nâ-mahsûrunda zuhûr-ı acz ve kusûra şu‘ûr ve vukūfa mühtedî ve mevâkıf-ı şükr ve rızâ-yı cenâb-ı kibriyâsında ulûf ve vukūfa sâ‘î kılıp kimin tarîk-i gazv ü cihâd ve sedd-i sügūr-ı bilâd ve bast-ı emn ü emân ve hıfz-ı bilâd ve kıla‘-ı metîne ve def‘-i fesâdda sıyâneten li’l-ibâd pûyân ve revân ve kimin sülûk-i mesâlik-i birr u ihsân ve azîmet-i vücûh-i hayrât-ı hisân ...? dermiyân edip tertîb-i evkāf-ı huceste evsâf ve ihyâ-i me‘âbide irşâd ve vakf-ı emvâl ve sadakāta mu‘tâd kıldı. Ve ulûf-ı nukūd-ı bî-nukūd …? ve senâ-i dâimü’l-vürûd ve sunûf-ı aded ? ve cevâhir-i necîb ve dürûd-ı vasılât-ı salavâtı nâ ma‘dûd ol vâkıf-ı esrâr-ı “Sübhânellezi esrâ” ve nâzır-ı gülzâr-ı “ Mâ zâga’l-basaru ve mâ tagā ” şehnâz-ı pür-ihtizâz-ı evc-i “Ene seyyidü veledi âdem” ve simurg-ı hümâ-pervâz-ı “Allemeke mâ lem ya‘lem” [15a] sultân-ı âlîşân-ı kişver-i “Lî ma‘allâh” hazret-i sa‘âdet-destgâh risâlet-penâh Muhammedü’l-Mustafa’nın sallallâhu aleyhi ve alâ âlihi’l-asfiyâ-nisâr merkad-i pâk ve ravza-i ıtır-nâklerine olsun ki bâ‘is-i îcâd-ı merkez-i hâk ve kutb-ı dâire-i eflâk ve …? hestî ve levh u vücûd-ı nokta-i vücûd-ı pür-cûd-ı sa‘âdet-nümûdlarıdır. Ve dahi âl-i kirâm ve sahâbe-i izâm-ı zevi’l-ihtirâmları meşâhid-i mukaddeselerine olsun ki nücûm-ı hedy ü mesâbih dahi olmuşlardır. El-izzü men ehbeta Ahmed ve hüm bi’l-kuvveti tâyi‘îne lede’ş-şeceri aleyhim selâmün mâ lâha …? hümü’t-tahiyyâ ve mâ lâha li’s-sâirîne fi’z-zalemi’l-kamer. Ammâ ba‘d işbu kitâb-ı anberîn-nikāb ve âfitâb-ı müşgîn-sîmanın tastîr ve imlâsına bâdî ve tahrîr ve inşâsına bâ‘is ve dâ‘î oldur ki zümre-i erbâb-ı ikbâlin server-i ser-bülendi ve fırka-i ashâb-ı câh u celâlin mihter ve ercümendi sipihr-i eyâletin mihr-i enveri ve pîşe-zâr-ı sancağının gazanferi tiz-tedbîr-i reviş-i zamîr âsaf-re’y-i saf-ârâ-yı hurşîd-nazar şimşîr-zen-i hasm-ı emken-i leşker-keş-i a‘dâ-küş el-ma‘iyyü’t-tab‘ […]-şân fâris-i meydan-ı dâniş […] safâ-yı zamîrinden mihr-i münîr-i hacil ve safâ-yı tab‘-ı müstenîrinden mir’ât-ı İskender-münfa‘il mâlik-i firâset-ünâs muttali‘-i ahvâl ü etvâr-ı nâs ân ki der zabt-ı memâlik-i mîrî ebed-resân ûst […] kân-ı vefâ ebr-i sehâ bahr-ı cûd Hazret-i Cafer Paşa b. Abdülvedûd veffakahullâhü tahtehû ve tarzî fi’l-âhireti ve’l-ûlânın halîle-i celîleleri olan aliyyetü’z-zât safiyyetü’s-sıfât Âişetü’l-ân Fâtımatü’d-devrân merhûme Hatice Hâtun bt. Hüseyin Paşa ber fehvâ-yı nass-ı şerîf-i sâtı‘u’l-burhân “Küllü men aleyhâ fân” da‘vet-i rahîm-i rahmâna icâbet edip “İrci‘î ilâ Rabbiki râdıyeten marziyye” nidâsın cânib-i riyâz-ı rıdvândan gûş ve ke’s-i câmı dest-i hûr-ı înden nûş edip nakd-i cânı hâzin-i cinâna teslîm ettiklerinde kendiler i‘lâ-yı dîn-i mübîn-i seyyidü’l-mürselîn için serâpâ-yı zafer-encâm ile sefer-i bahrden vilâyet-i Trablusgarb’da tugāt-ı arap ve tu‘ân-ı bî-edeb yer ki [15b] cenk ü cihâd ve sa‘y ü ictihâdda bulunup feth ve nusret-i sıhhat-i ganîmetle iyâb u avdet ettiklerinde merhûme-i merkūmeyi dâr-ı gurûr-ı fânîden firâr ve saray-ı sürûr-ı câvidânîde karâr etmiş bulup belki akabince merhûme-i merkūmenin Mehmed Bey b. Davud Paşa nâm ma‘sûm-ı pâk ve ferzend-i dilbend-derrâki ve ibn-i sulbiyeleri bir ma‘sûmesi elem-i iftirâk-ı mâdere tahammül ve istıbâra tâkat görmemekle der-akab intikāl ve irtihâl etmiş bulunmak “İnnâ lillâhi ve innâ ileyhi râci‘ûn” âyet-i hidâyet-nümûnuyla lâkin nâire-i derûn edip “el-hükmü lillâhi vâhidü’l-kahhâr” mev‘iza-i ibret-disârı ile def‘-i hüzn ve inkisâr ettiklerinde huddâm ve cevârî içre bazı kīl ü kāl olup merhûme sülüs-i mâlı vücûh-i hayrâta vasiyyet etmesi ihtimâl olmak paşa-yı mûmâ-ileyh -esbağallâhü ni‘me hayâtühû aleyh- şer‘-i şerîf-i nebevî ve dîn-i münîf-i Mustafavî üzre vasiyyet-i mezbûre sâbit olmayıp medd-i medîd ve ahd-i ba‘îd mürûr edicek verese-i merhûmeden sagīre olup mücerred güft ü gû ve kīl ü kāl birle ihrâc-ı selâse hasâreti vebâl-i mühim edip şer‘-i kavîm dahi müsâ‘id olmadığı muhakkak olmağın sagīr-i sâlifü’z-zikr müteveffânın li eb karındaşı olmağla merhûme muhallefâtından sehm-i şer‘îye müstehık olup vâris olan fahrü’l-emâcid ve’l-ekârim câmi‘ü’l-mehâmid ve’l-mekârim Ahmed Bey b. Davud Paşa ile merhûme-i merkūme rûhu için kendi hisselerinden ecri cezîl ve sevâb-ı cemîl etmeğe ittifâk ve ber fehvâ-yı “Mâ indeküm ve mâ indellâhi bâkin” irtiyâden li vechillâhi te‘âlâ yedi sekiz nefer câriyelerin i‘tâk ettiklerinden sonra meclis-i şer‘-i kavîme hâzırân olup vakf-ı âti’z-zikri li ecli’t-tescîl ve li külli mâ yetevakkafü aleyhi’t-tescîl (…) mütevellî nasb ettikleri fahrü’l-müderrisîn Mevlânâ Abdürrahim b. Abdullah’ın mahzarında her biri takrîr-i kelâm ve ta‘bîr-i merâm edip mahz-ı mâl ve etyab-ı emvâlimizden üç yüz bin fıddî râyic akçe ifrâz edip vakf ve haps eyleyip müşârün-ileyh mütevellîye teslîm edip şöyle şart eyledik ki : Meblağ-ı mezbûr her sâl-i huceste fâlde on’u on bir akçe olmak üzre şer‘iyyü’l-mübâh istiğlâl ve istirbâh olunup rehn-i kavî ve kefîl-i melîsiz akçe verilmeyip haydud ve eşrâr ve ehl-i fesâd ve zevi’l-füccâr ile mu‘âmele olunmakdan ihtirâz oluna [16a] ve âid olan erbâh mütevellî-i emîn-i sadâkatkâr yedinde ihrâz ve iddihâr olunup her rûz yirmi aded eczâ-i şerîfe tilâvet oluna. Kur’ân-ı azîm ve Furkān-ı kerîm’den bir cüz’ tilâvet edene yevmî ikişer akçe verilip eczâ-i şerîfenin beşi huzûr cüz’ü olup aslah-ı sulehâ olanlara tevcîh oluna. Ve on adedi merhûm Hüsnü Paşa’nın mahmiye-i İstanbul’da Soğan Ağa mahallesinde vezîr-i efham Mehmed Paşa sarayı kurbunda binâ ettiği Havuzlu Mescid demekle meşhûr mescid-i şerîfde ba‘de salâti’z-zuhr müctemi‘an tilâvet olunup eczâ-i şerîfenin biri mescid-i mezbûrda imâm olan ehl-i sâlih ve biri müezzin olana meşrût olup ve bir akçe dahi noktacı olana verilip yevmî bir akçe cihet-i nokta mescid-i mezbûrda müezzin-i müdâvime meşrût ola. Ve bâkī kalan beş aded cüz’-i şerîf merhûme-i merkūmenin mezârı üzerinde okuna. Cihet-i tevliyyet yevmî sekiz akçe, cihet-i kitâbet beş akçe, cibâyet dahi yevmî beş akçe olup müstakīm ve mahal kimesneler olup nâ-ehil ve tama‘ kâra tevcîh olunmaya. Ve cihet-i nezâret yevmî üç akçe olup müddet-i hayâtlarında paşa-yı mûmâ-ileyh hazretlerine meşrûta olup ba‘dehû her kim eski saray ağası olursa onlara meşrûta olup her sene muhâsebe-i vakıfda dikkat ve ihtimâm buyuralar. Ve yevmî bir akçe dahi bir merd câmi‘-i (….) ta‘yîn oluna ki leyâlî-i Ramazânda havz-ı mescidde vaz‘ olunan câbiyeye a‘zeb-i miyâhdan su koyup savâm-ı atâşı irvâ ede. Ve rihân-ı makbûzayı mütevellî ve kâtib ma‘iyyetle bezzâzistanda vaz‘ edip ma‘iyyet ile kabz ve tesellüm edeler. Ve fürû‘-ı vakıfda tebdîl ve tağyîr ve tevfîr ve teksîr paşa-yı mûmâ-ileyh yedinde olup ehl-i cihâdın azl ve nasbı onlara müfevvaz olup ba‘dehû hâkimü’l-vakte müfevvaz ola. Mesârif-i muharrere ve şurût-ı mukarrereyi tafsîl üzre takrîr edip vâkıfeyn-i ekremeyn teslîm-i mütevellî ettik deyû vakf ve teslîme i‘tirâf ettiklerinde bi’l-muvâcehe mütevellî-i mezbûr dahi vicâhen tasdîk eyleyip meblağ-ı mevkūf-ı mezbûru ke-sâiri’l-evkāf kabz ve tasarruf ettiğine i‘tirâf eyleyip cânibinden ikrâr ve tasdîk mütehakkik oldukdan sonra [16b] vâkıfeyn-i mezbûreyn sıhhat-i vakf-ı nukūd inde’l-eimmeti’s-selâse merdûddur deyû mütevellîden istirdâd edicek mütevellî-i mezbûr cevâb verip vakf-ı nukūd eğerçi inde’l-eimmeti’s-selâse merdûddur, lâkin alâ mâ revâhü’l-Ensârî İmâm Züfer katında câiz idiği mukarrerdir deyû sıhhat-i vakfa hüküm taleb edip hâkim-i muvakki‘-i a‘lâ-yı kitâbdan irtiyâden li’s-sevâb hükmü tevakku‘ edip hükm-i şer‘î tevkī‘ eyledikde vâkıfeyn i‘âde-i kelâm edip imâm-ı mezbûr katında sıhhat lüzûmu müstelzim değildir deyû yine silk-i mülklerine çekmeğe tâlib olucak mütevellî-i merkūm takrîr-i kelâm eyleyip bir mes’elede hükm-i hâkim mülâkī fasl-ı müctehedün fîh olsa inde’l-kül nâfiz olup inde’l-imâmeyni’l-hümâmeyn sıhhat-i vakf lüzûmdan müfârık olmayıp akāra mahsûs olmadığı dahi ma‘lûmdur deyû re’yü’l-imâmeyn lüzûmuna dahi hükm-i mütekāsî ve mütehâzî olucak hâkim-i hâsım dahi imâmeyn-i hümâmeyn mezheb-i reşîdleri üzre sâniyen lüzûmuna hükmü dahi evlâ ve ahrâ görüp hükm-i hâkim fasl-ı müctehedün fîhe mülâkī olucak inde’l-kül nâfiz olduğu muhakkak ve mukarrer olmağın lüzûm-ı vakfa dahi hükm-i muhkem ve kazâ-i mübrem ile hükm edip fasl-ı nizâ‘ edicek vakf-ı mezbûr vakf-ı müseccel-i müttefekun aleyh oldu. “Fe-men beddelehû ba‘de mâ semi‘ahû fe-innemâ ismuhû ale’llezîne yübeddilûnehû inna’llâhe semî‘un alîm.” Ve ecrü’l-vâkıfı ale’r-rabbi’r-rahîm. Cerâ zâlike ve hurrire fî evâili Rebî‘ilâhir li seneti semân ve tis‘îne ve tis‘a mi’e.<br><br><br>Şuhûdü’l-hâl: Fahrü’l-ümerâ’i’l-kirâm Mehmed Bey b. Hüseyin Paşa mir-livâ-i İzvornik, Kasım Bey b. Mehmed el-müteferrika, Yitilmiş b. Seyyid Ali, İdris b. el-Hâc Abdullah, Hüseyin Kethüdâ b. Mehmed, Pîr Ahmed b. Hüseyin, el-Hâc Hasan b. Abdullah, el-Hâc Osman b. Abdullah, Kasım b. Bayezid, Hüseyin Kethüdâ b. Abdullah, Ömer Halîfe b. … el-İmâm, Hüseyin Bey b. Abdullah gulâm-ı pâdişâhî, el-Hâc İskender b. Abdullah, Ali b. Abdullah ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=18549"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=18551"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt015&bsm=glt015b078"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt015&bsm=glt015o431"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>