﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 447<br>Hüküm no: 534<br>Orijinal metin no: [70b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Tatar Süleyman Ağa b. Abdullah’ın, ölmeden önce câriyesi Gülbûy’u Bedirmâh bt. Abdullah’a vasiyet yoluyla hibe ettiği</b><br><br>Mahmiye-i İstanbul’da Dîvâne Ali mahallesinde sâkin iken bundan akdem ordu-yı hümâyûnda fevt olan Tatar Süleyman Ağa b. Abdullah nâm müteveffânın ümm-i veledi Bedirmâh bt. Abdullah nâm hâtun tarafından husûs-ı âti’l-beyâna vekîl olup mezbûrenin zâtını ma‘rifet-i şer‘iyye ile ârifân Sunullah b. eş-Şeyh İsmail nâm kimesne dîvân-ı eyvân-ı adâlet-ünvânda ma‘kūd meclis-i şer‘-i şerîf-i Ahmedî ve mahfil-i dîn-i münîf-i Muhammedî’de mahmiye-i mezbûrda hâlâ şıkk-ı evvel defterdârı kāimmakāmı olmağla müteveffâ-yı mezbûrun zâhirde vâris-i ma‘rûfu olmamağın terekesine bi’l-emâne vâzı‘ü’l-yed olan zü’l-kadri’r-refî‘ ve’l-câhi’l-menî‘ Mehmed Paşa hazretleri mahzarında bi’l-vekâle üzerine da‘vâ ve takrîr-i kelâm edip müteveffâ-yı mezbûr hâl-i hayâtında işbu hâzır bi’l-meclis orta boylu, açık kaşlı, kara gözlü, kara yağız Çerkesiyyetü’l-asl Gülbûy nâm câriye-i memlûkesini müvekkile-i mezbûre ben bi emrillâhi te‘âlâ vefât eylediğimde mevsûfe-i mezbûre senin olsun deyû vasiyyet edip sülüs malı dahi müsâ‘id olmağla mevsûfe-i mezbûre müvekkile-i mezbûrenin mülkü olmuş iken müşârün-ileyh Mehmed Paşa hazretleri taraf-ı mîrîye kabz murâd eder suâl olunup kasr-ı yedine tenbîh olunmak matlûbumdur dedikde gıbbe’s-suâl ve’l-inkâr vekîl-i mezbûrdan müdde‘âsını mübeyyine beyyine taleb olundukda udûl-i müslimînden olup mahalle-i mezbûre sükkânından Mehmed b. İbrahim ve Emin Sinan mahallesinde sâkin Hasan b. İsmail nâm kimesneler li ecli’ş-şehâde meclis-i şer‘a hâzırân olup isre’l-istişhâdi’ş-şer‘î fi’l-vâki‘ müteveffâ-yı mezbûr Tatar Süleyman Ağa hâl-i hayâtında bizim huzûrumuzda ben bi emrillâhi te‘âlâ vefât eylediğimde mevsûfe-i mezbûre Gülbûy müvekkile-i mezbûre Bedirmâh’a şart olsun deyû vasiyyet eyledi ve sülüs malı dahi müsâ‘iddir, bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde şâhidân-ı mezbûrânın keyfiyyet-i ahvâllerini suâl için küttâb-ı mahkemeden mevlânâ Mehmed Efendi ile ( ) irsâl olunup anlar dahi şâhidân-ı mezbûrânın sâkin oldukları mahallelerine varıp ahâlîsinden İsa Efendi b. Mehmed ve Mehmed b. Yusuf Efendi b. İsa ve Halil b. İbrahim ve Mustafa Efendi b. Mehmed el-İmâm ve Yusuf Efendi b. Cafer el-Müezzin ve Ömer Çelebi b. Receb ve Süleyman b. Abdullah nâm kimesne[ler]den şâhidân-ı mezbûrânın keyfiyyet-i ahvâllerini suâl ettiklerinde her biri mahallelerinde sâkin olan şâhidân-ı mezbûrân için adldir ve makbûlü’ş-şehâdelerdir deyû haber verdiklerini mevlânâ-yı mezbûr mahallinde tahrîr ba‘dehû ma‘an irsâl olunan ( ) ile meclis-i şer‘a gelip alâ vukū‘ihî inhâ ve takrîr etmeleri ile sırren ve alenen ba‘de’t-ta‘dîl ve’t-tezkiyye şehâdetleri makbûle olmağın müşârün-ileyh Mehmed Paşa hazretlerinin kasr-ı yedine tenbîh olunup mâ vaka‘a bi’t-taleb ketb olundu. Fi’l-yevmi’s-sâmin ve’l-ışrîn min Recebi’l-ferd li sene seb‘a ve seb‘în ve elf.<br><br><br>Şuhûdü’l-hâl: Fahrü’l-emâsil ve’l-akrân Mehmed Ağa b. İbrahim Efendi, fahrü’l-emâsil ve’l-eşbâh el-Hâc İsmail Ağa hâlâ Çavuşbaşı, fahrü’l-akrân Eyüb Ağa Kethüdâ-yı hazret-i efendi, fahrü’l-akrân Şaban Ağa Ser-muhzırân.</p>          <br><a title="Önceki sayfa" style="text-decoration:none" href="./ayrmetin.php?idno=1691"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1693"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b447"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0959"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>