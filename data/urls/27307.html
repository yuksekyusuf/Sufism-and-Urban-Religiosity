﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 952<br>Hüküm no: 1298<br>Orijinal metin no: [146a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İstanbul kadısına, Belgrad’a kasaplar gönderilmesi fermânı</b><br><br>Akzâ kuzâti’l-müslimîn evlâ vülâti’l-muvahhidîn ma‘denü’l-fazli ve’l-yakīn, vârisü ulûmi’l-enbiyâ’i ve’l-mürselîn hüccetü’l-hakkı ale’l-halkı ecma‘în, el-muhtas bi mezîdi inâyeti’l-meliki’l-mu‘în Mevlânâ İstanbul kadısı -zîde fezâilühû- tevkī‘-i refî‘-i hümâyûn vâsıl olıcak ma‘lûm ola ki kıdvetü’l-emâcid ve’l-a‘yân bi’l-fi‘l ordu-yı hümâyûnumda koyun emîni olan Ahmed zîde mecduhû mahrûse-i Belgrad’da Dersaâdet’ime arzuhâl sunup inşâ’allâhü te‘âlâ evvel-i bahârda sefer-i hümâyûnuma gelip erişmek üzre mahrûse-i İstanbul ehl-i hırefinden ihrâcı fermân olunan ordudan kasaplar hırfeti bana teslîme ve benim ma‘rifetimle ordu-yı hümâyûnda hizmet edegeldikleri kānûn-ı kadîm olmağla kasaplar hırfeti olugeldiği üzre tarafımdan irsâl eylediğim adama teslîm ve ber vech-i ta‘cîl ordu-yı hümâyûna irsâl ettirmek bâbında emr-i şerîf verilmek ricâ ederim deyû bildirdiği ecilden, imdi mahmiye-i İstanbul’da işbu sene-i mübârekede mükemmel ihrâcı fermânım olan ordudan kasaplar hırfeti kānûn-ı kadîm üzre emîn-i mezbûrun âdemisi ile ber vech-i ta‘cîl ordu-yı hümâyûnuma irsâl ve teslîm ettiresiz deyû fermânım olmuşdur. Buyurdum ki şerîfimle ( ) vardıkda, bu bâbda sâdır olan emrim üzre amel edip dahi mahmiye-i mezbûreden ihrâcı fermânım olan mükemmel ordu hıreflerinden kasaplar ordusu hırefi kānûn-ı kadîm üzre emîn-i mezbûrun âdemisiyle ber vech-i ta‘cîl ordu-yı hümâyûnuma irsâl ve vakt ü zamânıyla teslîm ettirip kimesneye te‘allül ve nizâ‘ ettirmeyesiz, şöyle bilesiz alâmet-i şerîfe i‘timâd kılasız. Tahrîren fi’l-yevmi’r-râbi‘ ve’l-ışrîn min şehri Cemâziyelevvel sene erba‘a ve seb‘în ve elf. Be-makām-ı mahrûse-i Belgrad.</p>          <br><a title="Önceki sayfa" style="text-decoration:none" href="./ayrmetin.php?idno=27306"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27308"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b952"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o0972"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>