﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 107<br>Hüküm no: 30<br>Orijinal metin no: [6a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Mehmed Ağa’nın Ali Efendi b. Kaya’da olan alacağı hususunda varislerinden karısı Fatma ile kızı Ümmühani’nin sulh oldukları</b><br><br>Havâss-ı aliyye muzâfâtından Çakmaklı nâm karye sâkinlerinden iken mukaddemâ vefât eden Mehmed Ağa b. Abdullah’ın verâseti zevce-i metrûkesi Fâtıma bt. Mehmed’e ve sulbî kebîr oğulları Ali ve İsmail’e ve sulbiye kebîre kızları Afîfe ve Ümmühani’ye münhasıra olup kable’l-kısme mezbûr İsmail vefât edip verâseti vâlidesi mezbûre Fâtıma ile li-ebeveyn er karındaşı mezbûr Ali’ye ve li-ebeveyn kız karındaşları mezbûretân Afîfe ve Ümmühani’ye ve li-üm kız karındaşı Safiye bt. Ahmed’e münhasıra olduğu şer‘an zâhir ve mütehakkık oldukdan sonra mezbûretân Fâtıma ve Ümmühani meclis-i şer‘-i hatîr-i lâzimü’t-tevkīrde işbu bâ‘isü’l-vesîka mefharü erbâbi’t-tahrîr ve’l-kalem Ali Efendi b. Kaya mahzarında herbiri ikrâr ve i‘tirâf edip mûrisimiz müteveffâ-yı mezbûr Mehmed Ağa hâl-i hayâtında mezbûr Ali Efendi’ye otuz altı bin fıddî râyic fi’l-vakt akçe îdâ‘ ve teslîm mezbûr Ali Efendi dahi ba‘de’l-istîdâ‘ ve’t-tesellüm kendi masârıfına sarf ve istihlâk meblağ-ı mezbûr zimmetinde deyn oldukdan sonra meblağ-ı mezbûru merkūm Mehmed Ağa kable’l-ahz vefât eyledikde irsen verese-i mezbûrûna isâbet ve intikāl etmekle meblağ-ı mezbûrdan bi-hükmi’l-münâsahati’ş-şer‘iyye ikimize isâbet eden on üç bin iki yüz elli akçe hissemizin üç bin beş yüz seksen iki akçesini mezbûr Ali Efendi yedinden ahz u kabz edip bâkī kalan dokuzbinaltı yüz altmış sekiz akçeyi vermekde te‘allül etmeğin taleb ve da‘vâ eylediğimizde beynimizde münâza‘ât-ı kesîre ve muhâsamât-ı şedîde cereyânından sonra vesâtat-ı muslihîn ile da‘vâ-yı mezbûreden mezkûr Ali Efendi bizimle yedi bin beş yüz akçe üzerine inşâ-i akd-i sulh eyledikde biz dahi sulh-ı mezbûru kabûl eleyip ol vechile bedel-i sulh olan meblağ-ı mezbûr yedi bin beş yüz akçe mezbûr Ali Efendi zimmetinde kalmışdı hâlâ bedel-i sulh-ı mezbûr yedi bin beş yüz akçeyi mezbûr Ali Efendi tamâmen bize def‘ ve teslîm ve biz dahi yedinden ahz u kabz edip husûs-ı mezbûra müte‘allika cemî‘ de‘âvî ve mutâlebât ve eymân ve muhâsamâtdan mezbûr Ali Efendi’nin zimmetini ibrâ-i âmm-ı kātı‘u’n-nizâ‘la ibrâ ve ıskāt eyledik min ba‘d mezbûr Ali Efendi ile vechen mine’l-vücûh ve sebeben mine’l-esbâb da‘vâ ve nizâ‘ımız kalmadı eğer ba‘de’l-yevm husûs-ı mezbûra müte‘allika da‘vâ bizden bi’l-asâle veyâ vekîlimizden bi’l-vâsıta mezbûr Ali üzerine sudûr ve zuhûr ederse lede’l-hükkâmi’l-kirâm mesmû‘a olmaya dediklerinde gıbbe’t-tasdîkı’l-mu‘teber mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: Mehmed Çavuş b. Musa, Mehmed Efendi el-imâm, Hâcı Hasan, Veli b. Mahmud, Siyavuş b. Abdullah, Mustafa Çelebi el-müezzin, Ebûbekir Ağa, Bayram Bey, Mehmed b. Abdullah, Yusuf b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=40308"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40310"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b107"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o907"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>