﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 178<br>Hüküm no: 153<br>Orijinal metin no: [21b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Tatos v. Asvador’un Osman b. Abdullah’a olan borcunu ödemiş bulunduğu</b><br><br>Min mümzâtihî Mahmiye-i İstanbul’da Mercan Ağa mahallesinde sâkin iken bundan akdem vefât eden Osman Bey b. Abdullah b. Abdülmennân’ın verâseti zevce-i metrûkesi Hatice bt. Abdurrahman ile kendiyi i‘tâk eden Hazînedâr Mehmed Ağa b. Mustafa’ya münhasıra olduğu şer‘an zâhir ve mütebeyyin oldukdan sonra mezbûre Hatice tarafından husûs-ı âti’l-beyâna vekîl olup zât-ı mezbûreyi ma‘rifet-i şer‘iyye ile ârifân olan Mehmed b. Ahmed ve Ahmed b. Murtaza şehâdetleriyle şer‘an vekâleti sâbite olan babası mezbûr Abdurrahman ve merkūm Mehmed Ağa tarafından kezâlik husûs-ı âti’z-zikre vekîl olup şâhidân-ı mezbûrân şehâdetleriyle vekâleti sâbite olan Abdullah Efendi b. Ali nâm kimesneler meclis-i şer‘-i şerîf-i enverde Mercan fırını ustası olan işbu bâ‘isü’l-vesîka Tatos v. Asvador nâm Ermeni muvâcehesinde her biri bi’l-vekâle üzerine da‘vâ ve takrîr-i kelâm edip mezbûr Osman Bey’in mezkûr Tatos zimmetinde cihet-i deyn-i şer‘îden altı yüz esedî guruş hakkı olup meblağ-ı mezbûrdan iki yüz esedî guruşunu hayâtında mezbûr Tatos yedinden ahz u kabz edip bâkī dört yüz guruşu kable’l-ahz vefât edip meblağ-ı mezbûr bi’l-irsi’ş-şer‘î müvekkil-i mezbûra isâbet etmeğin mezbûr Tatos’a suâl olunup meblağ-ı bâkī-i mezbûr dört yüz guruşu vekâletimiz hasebiyle bize edâ ve teslîme tenbîh olunması matlûbumuzdur dediklerinde gıbbe’s-suâl mezbûr Tatos cevâbında fi’l-hakīka müvekkilân-ı mezbûrânın mûrisleri müteveffâ-yı mezbûr Osman Bey’e cihet-i mezkûreden altı yüz esedî guruş zimmetinde edâsı vâcib deynim olup lâkin mezbûrânın ber vech-i meşrûh merkūm Osman Bey’in hayâtında kabzını i‘tirâf eyledikleri iki yüz guruşunu bâkī dört yüz guruşu dahi merkūm Osman Bey’e hâl-i hayâtında bi’t-tamâm edâ ve teslîm ol dahi ahz u kabz ve tesellüm etmiş idi deyû def‘le mukābele edicek gıbbe’l-istintâk ve’l-inkâr mezkûr Tatos’dan def‘-i meşrûhuna beyyine taleb olundukda udûl-i müslimîn ve sikāt-ı muvahhidînden olup Mercan Ağa câmi‘-i şerîfi kurbunda sâkin berber Mustafa Çelebi b. Veli ve Mirahor-ı kebîr etbâ‘ından Ahmed Bey b. Murtaza nâm kimesneler li ecli’ş-şehâde meclis-i şer‘a hâzırân olduklarında isre’l-istişhâd fi’l-vâki‘ müteveffâ-yı mezbûr Osman Bey b. Abdullah b. Abdurrahman [Abdülmennân] işbu mezkûr Tatos hâl-i hayâtında ve kemâl-i âfiyette cihet-i mezkûreden zimmetinde bâkī kalan meblağ-ı mezbûr dört yüz guruşu dahi bizim huzûrumuzda bi’t-tamâm edâ ve teslîm ol dahi ahz u kabz ve istîfâ etmiş idi biz bu husûsa bu vech üzre şâhidleriz ve şehâdet dahi ederiz deyû her biri edâ-i şehâdet-i şer‘iyye eylediklerinde şâhidân-ı mezbûrânı ta‘dîl ve tezkiyye için cânib-i şer‘den irsâl olunan Şaban Efendi mârrü’z-zikr Mercan Ağa mahallesine varıp ahâlîsinden el-Hâc Mustafa b. Hasan ve Murad Beşe b. Ali ve Hüseyin Çelebi b. Mehmed ve Ahmed Bey b. Ahmed ve Hüseyin b. Halil ve Ömer b. Osman ve Oruc b. İsâ ve el-Hâc İsmail b. Abdurrahman ve Mehmed b. Ramazan ve Müezzin Yusuf b. İsâ ve Mehmed Efendi b. el-Hâc Ömer ve Ahmed Ağa b. Ömer ve İbrahim b. Abdullah ve sâirlerinden şâhidân-ı mezbûrânı keyfiyyet-i hâlin suâl ettikde, her biri şâhidân-ı mezbûrânın adl ve makbûlü’ş-şehâde dediklerin haber vermeğin vâki‘ hâli mezbûr Şaban Efendi mahallinde tahrîr ba‘dehû ma‘an irsâl olunan Ahmed ve Mehmed nâm kimesneler ile meclis-i şer‘a [gelip] alâ vukū‘ihî haber vermekle emr-i ta‘dîl ve tezkiyye tamâm ve şehâdetleri makbûle olmağın mûcebiyle mezbûrân bî-vech mu‘ârazadan men‘ olunup mâ vaka‘a bi’t-taleb ketb olundu. Fî evâhiri Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: Mustafa Çelebi b. el-Hâc Ahmed, Mustafa Çelebi b. Abdurrahman, İbrahim Çelebi b. Ahmed, el-Hâc Mustafa b. Tevekkül, Bâkī Mustafa b. Hasan, Murad Beşe b. Ali, Hüseyin Çelebi b. Mehmed, Ahmed Bey b. Mehmed, Oruc b. İsa, el-Hâc İsmail b. Abdullah ve gayruhüm mine’l-huzzâr. </p>          <br><a title="Önceki sayfa" style="text-decoration:none" href="./ayrmetin.php?idno=3096"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3098"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b178"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o765"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>