﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 456<br>Hüküm no: 547<br>Orijinal metin no: [72a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Abdullah’ın boşandığı karısı Fetorye bt. Petko’nun evinin yarısının kendisine ait olduğuyla ilgili davada daha önce sulh olduğu için haksız bulunduğu</b><br><br>Mahmiye-i Kostantıniyye hısnı ebvâbından Fenerkapısı dâhilinde Abdi Subaşı mahallesi ahâlîsinden hâl-i küfründe adı Dimitri v. Sebasti olup hâlâ Mehmed b. Abdullah ismiyle müsemmâ olan mühtedî meclis-i şer‘-i hatîr-i lâzımü’t-tevkīrde zevce-i mutallakası olup menzil-i âti’z-zikre vâzı‘atü’l-yed olan işbu bâ‘isetü’l-kitâb Fetorye bt. Petko nâm nasrâniye muvâcehesinde takrîr-i da‘vâ edip babası mezbûr Petko mahalle-i mezbûrda vâki‘ bir tarafdan Sevasto ve bir tarafdan Yorgi ve bir tarafdan Boyacı diğer Yorgi nâm zimmîler mülkleri ve bir tarafdan tarîk-i âm ile mahdûd menzilin nısfını hayâtında yedinde mülkü ve hakkı olduğu hâlde semen-i ma‘lûm-ı makbûza bana bey‘ ve teslîm ben dahi iştirâ ve tesellüm eyledikden sonra mülküm olmak zu‘muyla yirmi bin akçe harc ve sarf edip menzil-i mahdûd-ı mezbûra ebniye dahi ihdâs etmiş[im]dir menzil-i mahdûd-ı mezbûrun nısfı benim ve mülküm ve hakkım iken merkūme Fetorye menzil-i mezkûrun nısfına bi gayrı hakkın vaz‘-ı yed eder suâl olunup meblağ-ı mezbûrun nısfını bana edâ ve teslîme ve menzil-i mezkûrun nısfından kasr-ı yedine merkūme Fetorye’ye tenbîh olunmak matlûbumdur dedikde, gıbbe’s-suâl mezbûre Fetorye cevâbında müdde‘î-i mezbûr bundan akdem bin yetmiş yedi Muharremü’l-harâmının yirmi dokuzuncu gününde vech-i muharrer üzre benden da‘vâ eyledikde beynimizde muhâsamât-ı ekîde ve münâza‘ât-ı şedîde vukū‘undan sonra muslihûn tavassut edip müdde‘î-i mezbûr ile beynimizde kırk beş kıt‘a esedî guruş üzerine inşâ-i akd-i sulh eylediklerinde ol dahi sulh-i mezbûru kabûl ve bedel-i sulh olan mezbûru yedimden tamâmen ahz u kabz edip menzil-i mahdûd-ı mezbûrun nısfına ve vech-i muharrer üzre binâsına harc [ve] sarf eyledim deyû iddi‘â eylediği meblağ-ı mezkûra müte‘allika da‘vâdan zimmetimi ibrâ-i âmm-ı kātı‘ü’n-nizâ‘la ibrâ ve iskāt edip hattâ vech-i muharrer üzre beynimizde olan sulh ve ibrâyı târih-i mezbûrda Balat mahkemesi’nde nâibü’ş-şer‘-i şerîf olan es-Seyyid Ahmed Efendi huzûrunda ikrâr etmeğin mevlânâ-yı mûmâ-ileyh es-Seyyid Ahmed Efendi ba‘de’t-tahrîr yedine işbu hüccet-i şer‘iyyeyi vermişdir deyû mazmûnu min külli’l-vücûh takrîr-i meşrûhunu nâtık ve mûmâ-ileyh es-Seyyid Ahmed Efendi’nin imzâsıyla mümzât ve hatmiyle mahtûme hüccet-i şer‘iyye ibrâz edip müdde‘î-i mezbûr muvâcehesinde feth ve kırâat ve istintâk olundukda, mazmûn-ı hücceti münkir olucak mezbûre Fetorye’den mazmûn-ı hüccet-i mezbûreye beyyine taleb olundukda zeyl-i kitâbda isimleri terkīm olunan udûl-i müslimînden olup mahalle-i mezbûre sâkinlerinden olan Mefharü’l-eşbâh Mehmed Çavuş b. Abdullah ve Musli Çavuş b. Abdullah nâm kimesneler li ecli’ş-şehâde meclis-i şer‘a hâzırân olup gıbbe’l-istişhâd fi’l-vâki‘ müdde‘î-i mezbûr bin yetmiş yedi Muharremü’l-harâmının yirmi dokuzuncu gününde vech-i meşrûh üzre mezbûr Fetorye’den da‘vâ eylediğinde beynlerinde muhâsamât-ı ekîde ve münâza‘ât-ı şedîde vukū‘undan sonra muslihûn tavassut edip beynlerinde kırk beş esedî guruş üzerine inşâ-i akd-i sulh ettiklerinde mezbûr Mehmed dahi sulh-i mezbûru kabûl ve bedel-i sulh olan meblağ-ı mezkûru mezbûre Fetorye yedinden tamâmen ahz u kabz eyledikden sonra menzil-i mezkûrun nısfına ve vech-i muharrer üzre binâsına harc [ve] sarf eyledim deyû iddi‘â eylediği meblağ-ı mezkûra müte‘allika da‘vâdan mezbûre Fetorye’nin zimmetini ibrâ-i âmm-ı kātı‘ü’n-nizâ‘la ibrâ edip vech-i muharrer üzre beynlerinde vâki‘ olan sulh ve ibrâyı târih-i mezbûrda Balat mahkemesinde nâibü’ş-şer‘i’ş-şerîf olan es-Seyyid Ahmed Efendi huzûrundan ikrâr etmeğin mevlânâ-yı mezbûr es-Seyyid Ahmed Efendi işbu hüccet-i şer‘iyyeyi ba‘de’t-tahrîr bizim huzûrumuzda mezbûre Fetorye yedine vermişidi biz bu husûsa bu vech üzre şâhidleriz şehâdet dahi ederiz deyû her biri mazmûn-ı hüccet-i mezkûreye bu vech üzre edâ-i şehâdet-i şer‘iyye ettiklerinde gıbbe ri‘âyeti şerâiti’l-kabûl şehâdetleri makbûle olmağın mûcebince müdde‘î-i mezbûr vech-i muharrer üzre mu‘ârazadan men‘ olunup mâ vaka‘a bi’t-taleb ketb olundu. Fî selhi Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Mehmed Çelebi b. Abdullah, İbrahim b. Ahmed, Hasan Çelebi b. Ahmed, Mehmed Bey b. Ramazan, Veli b. Mahmud.</p>          <br><a title="Önceki sayfa" style="text-decoration:none" href="./ayrmetin.php?idno=1704"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1706"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b456"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0958"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>