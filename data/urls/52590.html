﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 249<br>Hüküm no: 280<br>Orijinal metin no: [74b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rusya ve Avusturya ile yapılacak muharebe için Anadolu’nun orta kolundaki valiler ve ümeranın orduya katılmalarıyla ilgili ferman kaydı</b><br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fezâil ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâ-i ve’l-mürselîn el-muhtassu bi-mezîdi inâyeti’l-meliki’l-mu‘în Üsküdar’dan Anadolu’nun orta kolu yemîn ve yesârıyla nihâyetine varıp gelince vâki‘ olan mevâlî-i izâm —zîde fazluhum— ve mefâhirü’l-kuzât ve’l-hükkâm ma‘denü’l-fezâil ve’l-kelâm kuzât ve nüvvâb —zîde fazluhum— ve mefâhirü’l-emâsil ve’l-akrân yeniçeri serdârları ve ocak ihtiyârları ve a‘yân-ı vilâyet ve iş erleri -zîde kadruhüm- tevkī‘-i refî‘-i hümâyûn vâsıl olucak ma‘lûm ola ki i‘zâz-ı dîn-i mübîn ve ihyâ-i sünnet-i seniyye-i fahrü’l-mürselîn için bundan akdem mevâdd-ı kesîre ile nakz-ı ahdi şer‘an sâbit ve zâhir olan Moskov ve Nemçe keferesinin bi-avnillâhi te‘âlâ gereği gibi kahr ü tedmîrleri kasdıyla işbu sene-i mübârekede tekrâren mütevekkilen ale’llâhi ve müsta‘înen billâhi te‘âlâ evvel bahâr-ı meymenet-âsârda umûmen asâkir-i İslâm ile defterde mastûr olan ashâb-ı esâmîlere kānûn üzere esâmîlerine terakkī tahmîl olunmak şartıyla bayrakları küşâde ve ber-mûceb-i emr-i âlî neferâtların tekmîl eylemek üzere memûrlar olmağla ancak kazâ-i mezbûrlarda sâkin atîk ve mutekā‘id ağalardan ve alemdârlardan bayrak küşâde eylemeğe kudretleri olduğu zâhir ve nümâyân <<olan>> ve âşikâr olanlar dahi kendi etbâ‘ları ve bir mikdâr neferât tedârük ile yerlerinden ihrâc ve vakt-i mezbûrda bu vechile gelip ordu-yı <<hümâyûn>> zafer-revde mevcûd olmaları fermân olmağın ( ) irsâl olunmuşdur inşâallâhu te‘âlâ vusûlünde gerekdir ki kazâlarınızda sâkin ve bu def‘a sefer-i hümâyûn için bayrak verilmek üzere defter olunan ağalardan mâ‘adâ atîk ağa ve alemdârlardan bilâ-bayrak kendi tevâbi‘leri ve mümkün mertebe neferât tedârükile mevcûd ve seferli oldukların kendülere tefhîm ve âgâh <<gedik>> ve gereği gibi tenbîh olunduklarından sonra vech-i meşrûh üzere amel ü hareket eylemeleri’çün tamâmen her biriniz nehc ve mukayyed olup bunlardan dahi bir ferdin geri kalmasına müsâ‘ade ve bir türlü himâye ve sıyânet olunduğu mesmû‘ olunmak lâzım gelir ise bâ‘is ü bâdî olanlar mesûl [75a] ve mu‘âteb ve kendüleri dahi nâil oldukları nânpârelerinden dûr ve itâ‘at-i emr-i âlî eylemedikleri’çün haklarında lâzım gelen icrâ olunacağında şekk ü şübhe olmamağla alâ-eyyi hâlin bayrak küşâde edecekler bayrakların açıp ve bir gün akdem neferâtların tekmîl ve bilâ-bayrak ancak kendi etbâ‘ları ile memûr olanlar dahi ol vechile hâzır ve müheyyâ bulunup vakt-i nevrûz-ı fîrûzda cümlesinin ordu-yı hümâyûn-ı nusret-makrûnda mevcûd olmalari’çün matlûb-ı hümâyûnum olmağın ona göre basîret ve intibâh ile hareket ve hilâfından tevakkī ve mücânebet eyleyesiz ve sizler ki bayrak küşâdesine adem-i kudretleri olanlar ancak etbâ‘ınız ve müsellah mümkün mertebe neferât ile sefer-i hümâyûna memûr ve fermân olunan ağalar ve atîk alemdârlarsız bu bâbda dâmen-i gayreti dermiyân ve kemâl-i mertebe sa‘y ü ihtimâm edip cümleniz inşâallâhu te‘âlâ memûr olduğunuz vech üzere kahr u tedmîr-i a‘dâda gönül birliği ile fî-sebîlillâh yerlerinizden ve kazâlarınızdan çıkıp ve esnâ-i râhda ayak sürtmeyip ve kasabât ve kurâda meks ü ârâm etmeyip ve ma‘iyyetinizde olan adamlarınızdan bir ferdi hilâf-ı şer‘-i şerîf re‘âyâ fukarâsına ve sâire te‘addî ve rencîde eylememek şartıyla zabt u rabtlarında olarak vakt-i mezbûrda cümleniz mevcûd bulunmağa <<sa‘y>> bezl-i makdûr ve sa‘y-i bî-kusûr eyleyip bu sefer-i nusret-eserden nükûl ve fütûr edip özr ü illet ve bahâne ile kalmağa ictisâr eder olanlarınızın bâlâda tahrîr olunduğu vech üzere haklarından gelinip ahvâlleri ziyâde mükedder ve perîşân olacağında gümân etmeyip mûcib-i emr-i âlî ile hareket eyleyesiz deyü düstûr-ı mükerrem müşîr-i mufahham nizâmü’l-âlem Dergâh-ı mu‘allâm yeniçerileri ağası olan vezîrim Abdullah Paşa -edâmallâhu te‘âlâ iclâlehû- tarafından mühürlü mektûb verilmekle vech-i meşrûh üzere amel olunmak bâbında fermân-ı âlî-şânım sâdır olmuşdur buyurdum ki vusûl buldukda bu bâbda sâdır olan emrim [ve] vezîr-i müşârün-ileyh tarafından verilen mühürlü mektûb mûcebince amel edip hilâfından be-gāyet ihtirâz ve mücânebet eyleyesiz şöyle bilesiz alâmet-i şerîfe i‘timâd kılasız.<br><br>Tahrîren evâsıt-ı Cumâdelâhir sene hamsîn ve mi’ete ve elf.<br><br>Be-yurd-ı Sahrâ-yı Kartal</p>          <br><a title="Önceki sayfa" style="text-decoration:none" href="./ayrmetin.php?idno=52589"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52591"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b249"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o264"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>