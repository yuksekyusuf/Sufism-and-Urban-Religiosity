﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 244<br>Hüküm no: 271<br>Orijinal metin no: [55b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ebussuûdzâde Mehmed Efendi’nin vârislerinden kızı Emetullah Hâtun’un mülk menzilden payına düşen hisseyi kardeşi Sadık Mehmed Efendi’ye sattığı</b><br><br>Sâbıkan Rumeli kazaskeri iken cevâhir-i kadre intikāl eden merhûm Ebussuûdzâde Mehmed Efendi hazretlerinin verâseti halîlesi fahrü’l-muhadderât zahrü’l-muvakkarât tâcü’l-mestûrât Fâtımatü’z-zamân Âişetü’d-devrân Rukiye Hâtun bt. el-merhûm el-mebrûr ed-dâric ilâ medârici rahmeti rabbihi’l-gafûr Esad Efendi hazretleri ile necl-i mükerremleri a‘lemü’l-ulemâ[’i]’l-izâm [e]fdalü’l-fuzalâ[’i]’l-fihâm câmi‘u’l-fürû‘ ve’l-usûl hâvi’l-ma‘kūl yenbû‘ü’l-efâzıl zü’l-hubbi’t-tâhir ve’n-nesebi’l-bâhir vârisü’l-izzi ve’l-mecd kâbiren an kâbir Sadık Mehmed Efendi hazretlerine ve kerîme-i mükerremeleri umdetü’l-muhadderât zübdetü’l-muvakkarât Emetullah Hâtun’a münhasıra olduğu ve zikri câ’î hadîka beynlerinde kısmet olundukda tashîh-i mes’eleleri yirmi dört sehimden farz olunup sihâm-ı merkūmeden üç sehmin müşârun-ileyhâ Rukiye Hâtun ve on dört sehmin mûmâ-ileyh Sadık Mehmed Efendi hazretlerine isâbet eylediği şer‘an zâhir ve müte‘ayyin oldukdan sonra merkūme Emetullah Hâtun’un sadrî kebîr oğlu ve tarafından husûs-ı câ’i’z-zikri ikrâra vekîli olup müşârun-ileyhâyı ma‘rifet-i şer‘iyye ile ârifân olan fahrü’l-kuzât Ahmed Efendi b. Yahya ve diğer Ahmed Efendi b. Cafer şehâdetleriyle şer‘an vekâleti sâbite olan umdetü’l-müderrisîni’l-kirâm zübdetü’l-muhakkıkīni’l-fihâm Mehmed Efendi b. merhûm Ahmed Efendi meclis-i şer‘-i şerîf-i lâzımü’t-teşrîfde işbu sâhibü’l-kitâb mûmâ-ileyh Sadık Mehmed Efendi hazretleri taraf-ı şereflerinden dahi bey‘-i câ’i’z-zikre vekîl olup şâhidân-ı merkūmân şehâdetleriyle şer‘an vekâleti sâbite olan umdetü’l-emâcid ve’l-ekârim Receb Ağa b. Ali nâm vekîl muvâcehesinde bi’l-vekâle ikrâr ve i‘tirâf edip merhûm mûmâ-ileyh Mehmed Efendi hazretlerinin muhallefâtından olup Havâss-ı Kostantıniyye -hamâha’llâhu te‘âlâ ani’l-âfet ve’l-beliyye- kazâsına tâbi‘ kasaba-i Hasköy’de Sütlüce mahallesinde vâki‘ [bir] tarafdan Karaağaç Hadîkası demekle ma‘rûf mîrî bahçe ve bir tarafdan Halic-i bahr ve bir tarafdan Bâzirgânbaşı İsmail Çelebi bahçesi ve bir tarafdan tarîk-i âm ile mahdûd ve mümtâz olup dâhiliye ve hâriciyede büyût-i müte‘addideyi ve zât-ı eşcâr-ı müsmire ve gayr-ı müsmire hadîkayı ve mâ’-i cârîyi ve bir kıt‘a hamamı ve câmekânı ve bir mikdâr bağı müştemil olup Sütlüce Bahçesi demekle meşhûr olan mülk-i mevrûs menzilden irs-i şer‘le bana isâbet eden yedi sehim hisse-i şer‘iyye-i şâyi‘a-i mevrûsemi karındaşım müşârun-ileyh Sadık Mehmed Efendi hazretlerine tarafeynden îcâb ve kabûlü hâvî bey‘-i bâtt-ı sahîh-i şer‘î ile iki bin kıt‘a riyâlî guruş-ı kebîre bey‘ ve teslîm eylediğimde karındaşım müşârun-ileyh Sadık Mehmed Efendi hazretleri dahi minvâl-i mübeyyen üzre hisse-i ma‘hûdeyi iştirâ ve tesellüm ve kabz ve kabûl eyledikden sonra semen-i merkūm iki bin mezbûrü’l-vasf guruşu karındaşım mûmâ-ileyh Sadık Mehmed Efendi hazretleri yedinden ahz ü kabz eyledim, ba‘de’l-yevm menzil-i mahdûd-ı mezkûrdan yirmi dört sehimden yedi sehim hissede vechen mine’l-vücûhi’ş-şer‘iyye ve sebeben mine’l-esbâbi’l-mer‘iyye benim alâka ve medhalim yokdur menzil-i mahdûd-ı mezkûrdan yirmi dört sehimden yirmi bir sehmi karındaşım müşârun-ileyh Sadık Mehmed Efendi hazretlerinin irsen ve şirâ’en mülk-i mahz-ı …? sarîhi olmuşdur keyfemâ yeşâ ve hasbemâ yehtâ[r] mutasarrıf olsun dedikde vekîl-i müşârun-ileyh Mehmed Efendi’nin vech-i meşrûh [üzre] cârî ve sâdır olan cemî‘ ikrâr ve i‘tirâf[ını] vekîl-i mersûm Receb Ağa bi’l-muvâcehe tasdîk ve bi’l-müşâfehe tahkīk etmeğin mâ hüve’l-vâki‘ bi’l-ibtigā ketb olundu. Fi’l-yevmi’s-sânî aşer mine’l-Muharremi’l-harâm min şuhûri sene sittîn ve sittîn ve elf.<br><br><br>Şuhûdü’l-hâl: Umdetü’l-kuzâti’l-İslâm İbrahim Efendi b. Mehmed, fahrü’l-kuzât Mehmed Efendi b. Ahmed Efendi, umdetü’l-müderrisîn İbrahim Efendi b. el-merhûm Ali, Hasan Efendi b. Mehmed el-İmâm bi mahalle-i Nişâncı, es-Seyyid Ali Efendi b. es-Seyyid Mehmed el-İmâm, Ahmed Efendi b. Mehmed, Abdi Efendi el-Kadı, muharrirü’l-vesîka Mustafa Efendi b. Hasan, Mehmed Efendi b. Hüseyin el-Kadı, Mehmed Efendi b. Mustafa el-Kadı, Mehmed Ağa b. Habib el-Müteferrika, İbrahim Bey b. Mehmed, Mehmed Efendi b. Nasuh Ağa el-Kadı, Mehmed Efendi b. Habil ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=14611"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14613"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b244"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o321"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>