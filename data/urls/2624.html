﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 271<br>Hüküm no: 306<br>Orijinal metin no: [59a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Nalband Ahmed’in terekesinin beytülmâl emini tarafından varisi Ömer’e teslim olunması</b><br><br>Vilâyet-i Rumili’de bi’l-fi‘il Filorina kazâsı kādısı olan el-Hâc Hamid Efendi b. Ahmed b. Mustafa kıbelinden hatt ü hâtemini hâvî bin seksen senesi Recebi’l-müreccebinin dördüncü günü ile müverrah Ömer b. Receb nâm kimesne yedi ile nakl-i şer‘î vârid olup mazmûnu Filorina kazâsına tâbi‘ Halıcılar nâm karye ahâlîsinden Ömer b. Receb nâm kimesneden vech-i âtî üzere da‘vâ-yı sahîha-i şer‘iyye ile mesbûk istişhâd-ı şer‘î sudûrundan sonra udûl-ı Müslimînden olup karye-i mezbûre sükkânından olan Dursun b. Ali b. Bayram ve Ömer Sipâhi b. İsa b. Habiş nâm kimesneler nakl ü tahvîl için mahall-i cerh [ve] ta‘dîlde her biri edâ-i şehâdet-i şer‘iyye edip fi’l-asl karye-i mezbûre ahâlîsinden olup bundan akdem medîne-i Ebâ Eyyûbe’l-Ensârî muzâfâtından Ereğli kasabasına tâbi‘ Kınıklı nâm karyede rençberlik eder iken vefât edip terekesi kasaba-i mezbûre Emîn-i beytülmâl yedinde mazbût olduğu mesmû‘umuz olan Nalband Ahmed b. Receb nâm kimesne ile müsteşhid-i mezbûr li-ebin karındaşları olup babaları ismi Receb b. Ali ve maskat-ı re’sleri karye-i mezbûrede müteveffâ-yı mezbûrun verâseti müsteşhid-i mezbûra münhasıra olup gayr-ı vârisi ve terekesine müstahıkk-ı âhar olduğu ma‘lûmumuz değildir, müsteşhid-i mezbûr için tereke-i müteveffâ-yı mezbûru emîn-i mezbûrdan ve sâir vâzı‘u’l-yed olanlardan hakk-ı taleb vardır, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olduğunu hâvî bulunmağın kitâb-ı mezbûr nâkil-i mezbûr Ömer’in taleb ve da‘vâsı ile kasaba-i mezbûrede sâbıkā emîn-i beytülmâl olmağla müteveffâ-yı mezbûrun vârisi olmamak zu‘mu ile terekesini kabz eden Hacı Yusuf b. Abdullah nâm kimesne muvâcehesinde feth ü kırâet ve istintâk olundukda mezbûr Hacı Yusuf tereke-i müteveffâ-yı mezbûru vech-i mübeyyen üzere kabzını ikrâr lâkin kitâb-ı mezbûrun zeylinde olan hatt ü hâtemini hâlâ kazâ-i mezbûr kādısı olan mezbûr el-Hâc Hamid Efendi’nin hatt ü hâtemi olduğunu inkâr etmeğin müdde‘î-i mezbûr Ömerden kitâb-ı mezbûrun zeylinde olan hatt ü hâtem hâlâ kazâ-i mezbûr kādısı olan mezbûr el-Hâc Hamid Efendi’nin hatt ü hâtemi olduğuna beyyine taleb olundukda kitâb-ı mezbûrun zeylinde isimleri mastûr olup yol şâhidleri olan Mustafa Beşe b. Ali ve İbrahim Beşe b. Mahmud nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka kitâb-ı mezbûru hâlâ kazâ-i mezbûr kādısı olan mezbûr el-Hâc Hamid Efendi b. Ahmed b. Mustafa bizim üzerimize kırâet edip huzûrumuzda imzâ ve mühürleyip hatt ü hâtemine bizi istişhâd eyledi biz kitâb-ı mezbûrun zeylinde olan hatt ü hâtem hâlâ kazâ-i mezbûr kādısı olan mezbûr el-Hâc Hamid Efendi’nin hatt ü hâtemi olduğuna şâhidleriz şehâdet dahi ederiz deyü herbiri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûr Ömer’in vech-i muharrer üzere verâsetine ba‘de’l-hükmi’ş-şer‘î tereke-i müteveffâ-yı mezbûru müdde‘î-i mezbûr Ömer’e teslîme emîn-i mezbûr el-Hâc Yusuf’a tenbîh olunmağın mâ-hüve’l-vâki‘ bi’t-taleb ketb olundu.<br><br>Fî 25 min-Recebi’l-ferd sene 1081.<br><br>Şuhûdü’l-hâl: Süleyman Çavuş b. Mahmud el-mübâşir, Şükrullah Bey b. Mustafa, Gazanfer Bey b. Tevekkel, Mustafa Çelebi b. Ahmed, Yusuf Çavuş b. Abdullah, Ömer Çavuş b. Osman</p>          <br><a title="Önceki sayfa" style="text-decoration:none" href="./ayrmetin.php?idno=2623"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2625"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b271"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o565"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>