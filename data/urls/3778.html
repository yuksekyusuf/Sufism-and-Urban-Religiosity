﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 76<br>Hüküm no: 37<br>Orijinal metin no: [6b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Muhyiddin mahallesi avarız ve taâmiye vakfı parasının yeni mütevelliye teslim edilmesi</b><br><br>Mahmiye-i İstanbul’da Edirnekapısı kurbunda el-Hâc Muhyiddin mahallesi avârızı ve ta‘âmiyesi için mevkūfe nukūda bi’l-fi‘il mütevellîsi olan Hüseyin Çelebi b. Muharrem meclis-i şer‘-i şerîf-i enverde, vakf-ı mezbûre sâbıkan mütevellî olan Buhurî Ahmed Çelebi b. Mustafa mahzarında üzerine da‘vâ ve takrîr-i kelâm edip, mezbûr Ahmed Çelebi zamân-ı tevliyetinde üç yüz guruş avârız vakfı ve yüz guruş ta‘âmiye vakfı cem‘an dört yüz guruş mâl-ı vakf-ı mezbûr makbûzu olup, hattâ bundan akdem mezbûr Ahmed Çelebi avârız vakfı olan üç yüz guruş ta‘âmiye vakfı olan yüz guruş cem‘an dört yüz guruşu mâl-ı vakf-ı mezbûr bendedir deyu şuhûd mahzarlarında ikrâr ve i‘tirâf dahi etmeğin, hâlâ teslîmden imtinâ‘ eder, suâl olunup, mâl-ı vakf olan meblağ-ı mezbûr dört yüz guruşu tevliyetim hasebiyle bana teslîme tenbîh olunmak matlûbumdur dedikde, gıbbe’s-suâl mezbûr Ahmed Çelebi cevâbında, ben vakf-ı mezbûra mütevellî olduğumda mâl-ı vakf-ı mezbûrun cümlesi zimem-i nâsda olmağla aslâ bir nesne kabz etmedim. Cümlesi zimemde olmak üzre kabûl etmişdim ve hâlâ mâl-ı vakf-ı mezbûr zimem-i nâsdadır, makbûzum olmamışdır deyücek, müdde‘î-i mezbûrdan sıdk-ı makāline beyyine taleb olundukda, mahalle-i mezbûr sükkânından Durmuş Beşe b. Ramazan ve Yusuf Beşe b. Abdullah ve Ahmed Beşe b. Ali ve Mehmed Çelebi b. Mustafa ve Mustafa Çelebi b. Muharrem nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ bundan akdem mütevellî-i sâbık mezbûr Ahmed Çelebi avârız vakfı olan üç yüz guruş ve ta‘âmiye vakfı olan yüz guruş, cem‘an dört yüz guruşu mâl-ı vakf-ı mezbûr bendedir deyu bizim huzûrumuzda ikrâr ve bizi istişhâd eyledi. Biz bu husûsa bu vech üzre şâhidleriz, şehâdet dahi ederiz deyu her biri istişhâd-ı şer‘iyye ettiklerinde, ba‘de’t-ta‘dîl ve’t-tezkiye şehâdetleri makbûle olmağın, mûcebiyle mâl-ı vakf olan meblağ-ı mezbûr dört yüz guruşu mütevellî-i mezbûr Hüseyin Çelebi’ye teslîme mütevellî-i sâbık mezbûr Ahmed Çelebi’ye ba‘de’t-tenbîh, mâ vaka‘a bi’t-taleb ketb olundu. Fi’l-yevmi’l-ışrîn min Cemâziyelevvel li sene isneteyn ve mi’e ve elf.<br><br><br>Şuhûdü’l-hâl: Fahrü’l-e’imme Ahmed Efendi el-imâm, Mehmed Efendi el-hatîb, Mustafa Efendi b. Ahmed, el-Hâc Ali Ağa b. Abdurrahman, el-Hâc Hüseyin Berber.</p>          <br><a title="Önceki sayfa" style="text-decoration:none" href="./ayrmetin.php?idno=3777"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3779"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b076"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o531"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>