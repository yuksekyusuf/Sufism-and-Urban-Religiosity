﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 421<br>Hüküm no: 364<br>Orijinal metin no: [118b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kamer Hatun vakfı olup harab durumda olan evin tamirine gücü yetmeyen ve halen tasarruf eden Safiye bt. Abdullah’ın Haremeyn Vakfı’na teberru etmesinden dolayı Mehmed Ağa b. Abdülmennan’a kiralandığı</b><br><br>Haremeyn-i Muhteremeyn Evkāf-ı şerîfesine bi’l-fi‘il mütevellî olan ebnâ-i sipâhiyândan fahrü’l-emâsil ve’l-akrân Ali Bey b. Mehmed meclis-i şer‘-i şerîfde sâhibü hâze’l-kitâb bi’l-fi‘il Dergâh-ı âlî dâme mahfûfen bi’l-me‘âlî yeniçerileri kethüdâ beyi olan kıdvetü’l-e‘âzım ve’l-a‘yân Mehmed Ağa b. Abdülmennan tarafından ikrâr-ı âti’z-zikri tasdîka vekîl-i şer‘îsi olan fahrü’l-cüyûş Abdulbâki Çavuş b. ( ) mahzarında ikrâr ve takrîr-i kelâm kılıp evkāf-ı mezbûreden olup Dârü’s-saltanati’l-seniyyeti Kostantıniyyetü’l-mahmiye mahallâtından Tahtaminâre mahallesinde vâki‘ bir tarafı müşârun-ileyh Mehmed Ağa mülkü ve bir tarafı Âişe Hatun ve Bebek Bey el-cündî ve Halil Ağa mülkleri ve bir tarafı evkāf-ı mezbûreden olup merkūm Abdulbâki Çavuş icâre ile mutasarrıf olduğu menzil ile ve bir tarafı tarîk-i âm ile mahdûd olup tahtânî ve fevkānî odaları ve sofayı ve kenîfi müştemil olan menzil merhûme Kamer nâm hatunun mülkü olup mülkünde iken evvelâ menzil-i mezbûru vakf ve süknâsını evvelâ nefsine ba‘dehâ utekāsına ba‘de’l-inkırâz Medîne-i Münevvere’ye şart edip ba‘dehû merhûme mezbûre Kamer Hatun vefât edip menzil-i mezbûrun süknâsı utekāsından Safiye bt. Abdullah nâm hatuna intikāl edip mutasarrıfe iken menzil-i mezbûr harâba müşrif olup meremmet etmesine kudreti olmamağla hakk-ı süknâsını Haremeyn-i Muhteremeyn fukarâsına teberru‘ ve ferâğ ve menzil-i mezbûru bana teslîm edip ben dahi kabz ve tesellüm ettiğimden sonra sâlifü’z-zikr menzili on bin akçe icâre-i mu‘accele ve beher yevm üçer akçe ücret-i müeccele ile istîcâra müşârun-ileyh Mehmed Ağa hazretleri tâlib olmağla evkāf-ı mezbûre için yedinden on bin akçe icâre-i mu‘accele ahz ve kabz ettiğimden sonra mârru’z-zikr menzili târîh-i kitâb şehri gurresinden beher mâh doksanar akçe ücret-i müeccele ile müşârun-ileyh Mehmed Ağa hazretlerine tevliyet-i mahkiyem hasebi ile îcâr edip ol dahi vech-i meşrûh üzere istîcâr ettikden sonra menzil-i mezbûrda cedîd binâ ihdâsına ve lâzım olursa icâre-i mu‘accelesine mahsûb olmak üzere mâlı ile binâ-i cedîd ihdâsına ve menzil-i mezbûru meremmet etmesine izin verip bu minvâl üzere hatm ve imzâm ile mümzâ ve mahtûm yed-i âliyelerine temessük dahi i‘tâ eyledim. Ba‘de’l-yevm beher mâh ta‘yîn olunan doksanar akçe ücret-i müeccelesini mâdâm ki evkāf-ı mezbûre câbîsine teslîm edeler keyfe mâ yeşâ ve yahtâr tasarruf buyuralar dedikde mütevellî-i mezbûru ikrâr-ı meşrûhunda vekîl-i merkūm Abdulbâki Çavuş vicâhen tasdîk ve şifâhen tahkīk mâ-hüve’l-vâkı‘ kayd şud.<br><br>Tahrîren fî-evâili Recebi’l-mürecceb li-sene selâse ve selâsîn ve elf.<br><br>Şühûdü’l-hâl: Halil Efendi b. Mahmud el-müderris, Abdülhalim Efendi b. Mehmed Efendi, Mehmed Çelebi b. Abdülgani, Molla Mehmed b. Pîrî el-müsta‘id, Mustafa Çelebi b. Mehmed el-kâtib, Ali b. Mehmed el-câbî, İsmail Bey el-bevvâbü’s-sultânî.</p>          <br><a title="Önceki sayfa" style="text-decoration:none" href="./ayrmetin.php?idno=11694"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11696"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b421"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o708"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>