﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 580 Numaralı Sicil (H. 1221-1222 / M. 1806-1808)<br>cilt: 84,&nbsp;sayfa: 377<br>Hüküm no: 605<br>Orijinal metin no: [59b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun bt. Hâfız Musa’nın tasarrufunda olduğunu iddia ettiği vakıf menzil hissesinin daha önce Münteha bt. Hasan’a devredildiği anlaşıldığından müdahaleden men‘ davasında haksız olduğu</b><br><br>Sâhib-i arzuhâl mu‘arrefetü’z-zât Âişe nâm hatun Galata Bâb Mahkemesi’nde meclis-i şer‘de kezâlik zâtı mu‘arrefe Müntehâ bt. Hasan nâm hatun muvâcehesinde Galata’da seccâde-nişîn-i şerî‘at-i garrâ olan fazîletlü efendiler dâ‘îleri nezâretlerinde evkāfdan olup ashâb-ı hayrâtdan merhûm Mehmed Çavuş b. Ahmed [nâm] sâhibü’l-hayrın kasaba-i Kasımpaşa’da Çatma Mescid’e vaz‘ eylediği abdesthânenin âb-keş vakfından olup Galata hâricinde Kamer Hatun Mahallesi’nde vâki‘ ma‘lûmü’l-hudûd ve’l-müştemilât beher şehr otuz akçe icâre-i müeccele ve mu‘accele-i ma‘lûmesi ile bir bâb menzilin nısf hissesine babam Hâfız Musa b. Nurullah mutasarrıf iken hâl-i sıgārımda babam mezbûr fevt olup nısf menzil-i mezkûr âdiyyen bana intikāl etmişiken mezbûre Müntehâ Hatun nısf menzil-i mezkûru bi-gayr-ı vechin fuzûlî zabt u tasarruf etmekle suâl olunup nısf menzil-i mezkûrdan kasr-ı yed ve bana teslime mezbûre Müntehâ Hatun’a tenbîh olunmak matlûbumdur deyü menzil-i mezkûrun mütevelliyesi Rukiye Hatun tarafından vakf-ı mezbûrun Kâtibi Abdullah hâzır olduğu hâlde da‘vâ ettikde mezbûre Müntehâ Hatun cevâbında işbu yedimde olan temessük-ı mütevellî mantûkunca fi’l-vâki‘ nısf menzil-i mezkûr müdde‘iye-i mezbûre Âişe Hatun’un babası mezbûr Hâfız Musa’nın tasarrufunda iken müdde‘iye-i mezbûre Âişe Hatun’a sagīre iken babası mezbûr Hâfız Musa fevt olup nısf menzil-i mezkûr sulbiye sagīre kızı mezbûre Âişe’ye ba‘de’l-intikāl müdde‘iye-i mezbûre Âişe’nin vâlide ve bâ-hüccet-i şer‘iyye vasiyy-i mansûbesi gāibe ani’l-meclis Zeyneb bt. Ahmed nâm hatun nısf menzil-i mezkûru âhara bedel-i misliyle ferağa ve bedeli istirbâh olunup nemâsıyla sagīre-i mezbûre Âişe infâk olunmak üzere bin yüz doksan altı senesi tarihiyle müverraha Galata’da Kısmet-i Askeriyye Mahkemesi sicillinde mastûr ve mukayyed olup işbu meclis-i şer‘de feth ve kırâet olunan bir kıt‘a izin hücceti mantûkunca bedel-i ma‘lûm ve makbûza işbu hâzır bi’l-meclis Mahmud Efendi b. Ramazan nâm kimesneye bi’l-vesâye bâ-re’y-i mütevellî ferağ ve tefvîz ve mezbûr Mahmud Efendi dahi nısf menzil-i mezkûru târih-i mezkûrda vasiyy-i mezbûre Zeyneb Hatun dahi nısf menzil-i mezkûru nısf-ı âharına mutasarrıfe olan işbu hâzıra bi’l-meclis Âişe bt. Hasan nâm hatuna bin iki yüz üç senesinde bedel-i ma‘lûm ve makbûza re’y-i mütevellîyle ferağ ve tefvîz ve mezbûre Âişe Hatun dahi mecmû‘-ı menzil-i mezkûru bin iki yüz yirmi bir senesinde bedel-i ma‘lûm ve makbûza bâ-re’y-i mütevellî kat‘iyyen bana fâriğa olmuş idi deyü eylediği def‘ini ve mazmûn-ı hüccet-i mezkûreyi lede’t-tezkiye adâletleri zâhir olan eşrâf-ı kuzâtdan es-Seyyid Ahmed Efendi b. el-Hâc Yusuf ve el-Hâc Mustafa Efendi b. el-Hâc Mehmed nâm kimesneler şehâdetleriyle müdde‘iye-i mezbûre Âişe Hatun muvâcehesinde vech-i şer‘î üzere isbât etmeğin [60a] mûcebince müdde‘iye-i mezbûre Âişe Hatun nısf menzil-i mezkûru da‘vâ ve mütâlebesiyle mezbûre Müntehâ Hatun’a bî-vech mu‘ârazadan men‘ olunduğu mübâşirleri Mustafa Çavuş kulları yediyle huzûr-ı âlîlerine i‘lâm olundu.<br><br>Fî 16 M sene 1222.</p>          <br><a title="Önceki sayfa" style="text-decoration:none" href="./ayrmetin.php?idno=22800"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22802"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt580&bsm=glt580b377"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt580&bsm=glt580o445"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>