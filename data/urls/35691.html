﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 64<br>Hüküm no: 16<br>Orijinal metin no: [4b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hac dönüşü Cidde’de vefât eden Seyyid Hacı Ali Ağa b. Seyyid Hasan’dan kendilerine miras kalan tütüncü mağazası hisseleri için mirasçılarının hüccet talebi</b><br><br>Tütüncü mağazası ihbârı<br><br>Âsitâne-i sa‘âdet-âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gedikleriyle sâir gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmakve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahmiye-i İstanbul’da Tahtakale civârında Yavaşça Şahin mahallesi ahâlisinden olup bundan mukaddem edâ-i farîza-i hacc-ı şerîf için cânib-i Hicaz-ı mağfiret-tırâza azîmet ve ba‘de edâi’l-hac bender-i Cidde’de vefât eden es-Seyyid el-Hâc Ali Ağa b. es-Seyyid Hasan’ın verâseti mahalle-i mezkûrede sâkineler zevce-i menkûha-i metrûkesi Hafize Hatun bt. Mehmed Kapdan ile mezbûreden mütevellide sulbiye-i kebîre kızı Şerife Fâtımatü’z-zehra Hanım’a ba‘de’l-inhisâr bâ‘isetü’l-kitâb nefsinden asîl ve mezbûre Şerife Fâtımatü’z-zehra Hanım tarafından husûs-ı âti’l-beyânda tasdîka vekîl-i şer‘îsi zâtı ta‘rîf-i şer‘î mu‘arrefe olan mezbûre Hafize Hanım meclis-i şer‘-i şerîf-i hatîrde tütüncü esnâfının kethüdâ vekîli Ahmed Efendi b. Osman ve yiğitbaşısı Ahmed Ağa b. el-Hâc Ali ve yazıcısı Ahmed Efendi b. el-Hâc Mehmed hâzır oldukları hâlde bi’l-asâle ve bi’l-vekâle takrîr-i kelâm ve ta‘bîr ani’l-merâm edip zikr olunan Tahtakale civârında Rüstem Paşa Câmi’-i şerîfinin meyyit kapısıyla mukaddemâ kolluk ve hâlâ Geredeli el-Hâc Halil Ağa mağazası beynlerinde kâin Eshâm Muhâsebesi Kalemi’nde zevcim müteveffâ-yı mezbûr es-Seyyid el-Hâc Ali Ağa ismine mukayyed merhûm-ı müşârün-ileyh Rüstem Paşa Vakfı musakkafâtından bi’l-icâreteyn taht-ı tasarrufumda olan şehriye beş guruş kirâlı bir bâb kebîr kârgîr tütüncü mağazası derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme bin iki yüz kırk altı senesi şehr-i Rebî‘ülevveli’nin on birinci günü târihiyle müverrah işbu bir kıt‘a sûret ve esnâf-ı merkūme kethüdâsı el-Hâc Mehmed Latif Efendi’nin takdîm eylediği bir kıt‘a ilmühaber mantûklarınca zevcim müteveffâ-yı mezbûr es-Seyyid el-Hâc Ali Ağa’nın hayâtında ile’l-vefât yedinde mülkü ba‘de vefâtihî benimle kızı müvekkilem mezbûre Şerife Fâtımatü’z-zehra Hanım’a mevrûs olup ol vechile âlât-ı gedik-i mezkûr el-yevm mağaza-i mezkûre derûnunda mevcûde ve müstakır olarak ber-vech-i meşrûh benimle müvekkilem merkūme Şerife Fâtımatü’z-zehra Hanım’ın irsen mülkümüz olduğunu nâtık yedimizde sened-i şer‘î olmamağla hakīkat-i hâl vukūf-ı tâmları olan kimesnelerden istihbâr ve suâl olunup haberleri tahrîr ve imlâ ile âlât-ı gedik-i mezkûr ber-minvâl-i muharrer benimle müvekkilem merkūmenin el-yevm mülkümüz olduğunu nâtıka kıbel-i şer‘den bir kıt‘a hüccet-i şer‘iyye tarhrîr ve yedimize i‘tâ buyurulmak muradımızdır deyu bi’l-asâle ve bi’l-vekâle istid‘â ettikde hâl asîl ve vekîl-i merkūme Hafize Hatun’un bâlâda bast u beyân eylediği minvâl üzere olduğunu esnâf-ı hâzirûn-ı merkūmûn alâ tarîki’ş-şehâde ihbâr etmeleriyle vâki‘-i hâl hıfzan li’l-makāl işbu vesîka-i enîka ketb ü imlâ olundu.<br><br>Fî 21 Zilhicce sene 1278<br><br>Şuhûdü’l-hâl: Muhzır Feyzullah Ağa b. ( ), Muhzır el-Hâc Salih Ağa b. ( ), Muhzır Süleyman Ağa b. ( ), Muhzır Şakir Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35690"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35692"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b064"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o419"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>