﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kartal Mahkemesi 1 Numaralı Sicil (H. 1128-1133 / M. 1716-1721)<br>cilt: 62,&nbsp;sayfa: 175<br>Hüküm no: 253<br>Orijinal metin no: [43b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Pendik köyünden Mosiko'nun bağlarını Hüseyin Beşe'ye satması</b><br><br>Medîne-i Üsküdar muzâfâtından Adalar nâhiyesine tâbi‘ Pendik karyesinde sâkin Mosiko v. Yamandi zimmî meclis-i şer‘-i hatîr-i lâzımü’t-tevkīrde işbu hâfizü hâze’l-kitâb Hüseyin Beşe b. Şaban nâm kimesne mahzarında ikrâr-ı tâm ve takrîr-i kelâm edip karye-i mezbûre bağlarında bir tarafdan Kiryazi zimmî bağı ve bir tarafdan Apostol zimmî bağı ve bir tarafdan dere ve bir tarafdan tarîk-i hâs ile mahdûd tahmînen üç bin çubuk kış bağımı ve yine karye-i mezbûre bağlarında vâki‘ bir tarafdan Varsamana zimmî bağı ve iki tarafdan Büyük Yani zimmî bağı ve bir tarafdan tarîk-i âm ile mahdûd tahmînen iki bin çubuk yerli bağımı safka-i vâhide ile bi-cümleti’t-tevâbi‘ ve’l-levâhık tarafeynden îcâb ve kabûlü hâvî bey‘-i bâtt-ı kat‘î ile mezbûr Hüseyin Beşe’ye altmış yedi kıt‘a esedî guruşa bey‘ ve teslîm ve kabz-ı semen olan meblağ-ı merkūm altmış yedi kıt‘a esedî guruşu merkūm Hüseyin Beşe yedinden bi’t-tamâm ahz u kabz eyledim, ba‘de’l-yevm bağlar-ı mahdûdeyn mezbûr Hüseyin Beşe’nin mülk-i müşterâsıdır, keyfe mâ yeşâ ve yahtâr mutasarrıf olsun dedikde gıbbe’t-tasdîki’ş-şer‘î mâ-hüve’l-vâki‘ bi’t-taleb ketb olundu.<br><br>Hurrire fi’l-yevmi’s-selh min-Zilka‘deti’ş-şerîfe li-sene ışrîn ve mi'e ve elf.<br><br>Şuhûdü’l-hâl: Süleyman Bey, İbrahim Çelebi b. İsmail, Ali Beşe b. Hasan, Ömer Beşe b. Hüseyin Yasakçı, Yamandi zimmî, Yorgi zimmî.</p>          <br><a title="Önceki sayfa" style="text-decoration:none" href="./ayrmetin.php?idno=36704"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36706"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=krt001&bsm=krt001b175"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=krt001&bsm=krt001o371"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>