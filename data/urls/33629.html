﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 261<br>Hüküm no: 202<br>Orijinal metin no: [41a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sandoh bt. Agop’un Hasköy Yeni mahalledeki eve tasarruf iddiasının geçersizliği, eve Viçen b. Karabet’in tasarruf edeceği</b><br><br>Hasköy’de Yeni mahallede menzil nizâ‘ı<br><br>Ma‘rûz<br><br>Mübârek rikâb-ı kamer-tâb-ı mülûkâneye takdîm olunan işbu arzuhâlde mezkûreti’l-ism mu‘arrefetü’ş-şahs Sandoh bt. Agop Nasrâniye Çarşamba günü Arz Odası’nda huzûr-ı lâmi‘u’n-nûr-ı âsafânelerinde bi’l-ma‘iyye rü’yete me’mûr nezâret-i hazret-i şeyhülislâm-ı sellemehü’s-selâmîde âsûde evkāf müfettişi müderrisîn-i kirâm-ı zevi’l-ihtirâmdan Meşreb Efendi hafîdi fazîletlü Mehmed Ârif Efendi ma‘iyyetiyle akd olunan meclis-i şer‘-i münîrde zikri âtî menzile bâ-temessük-i mütevellî bi’l-icâreteyn mutasarrıf ve ol vechile vaz‘-ı yedi mütehakkık olan sahib-i arzuhâl Viçen v. Karabet zimmî muvâchesinde nezâret-i hazret-i müşârün-ileyhde âsûde evkāfdan şeyhülislâm-ı esbak-ı merhûm Dâmadzâde Ebulhayr Ahmed Efendi Vakfı’nın kāimmakām-ı mütevellîsi Müftizâde es-Seyyid Mustafa Efendi tarafından mürsel câbî-i vakf es-Seyyid Ahmed Efendi b. es-Seyyid Ömer hazır olduğu hâlde mersûm Viçen zimmînin vâzı‘u’l-yed olduğu vakf-ı mezkûrdan Havâss-ı Refî‘a kazâsına muzâfe kasaba-i Hasköy’de Yeni mahallede Kapıcıbağı nâm mahâlde vâki‘ ma‘lûmü’l-hudûd ve’l-müştemilât bir bâb menzil mukaddemâ bi’l-icâreteyn tasarrufumda iken bin iki yüz otuz üç senesi Şevvalinin beşinci günü hazır bi’l-meclis Tütüncü Hazer v. Mikayil zimmîye cihet-i karz ve tütün semeninden deynim olan bin beş yüz elli sekiz guruş mukābelesinde vefâen fâriğa olmuş iken hâzır-ı mersûm menzil-i mezkûru mesfûr Viçen zimmîye ferâğ etmekle ol dahi tefevvüz ve vaz‘-ı yed eder lâkin benim hâzır-ı mesfûra ferâğım vefâen olup deyn-i mezkûru dahi tamamen edâ ve îfâ etmemle menzil-i mezkûrdan keff-i yedine mersûm Viçen zimmîye tenbîh olunmak matlûbumdur deyü da‘vâ ettikde ol dahi cevâbında işbu yedimde olup meclis-i şer‘de kırâet olunan bin iki yüz otuz yedi senesi Muharreminin on dördüncü günüyle müverrah ve ol târihde İstanbul kādısı bulunan hâlâ Anadolu kazaskeri semâhatlü fazîletlü el-Hâc Mehmed Sadullah Efendi hazretleriyle târih-i mezkûrda evkāf müfettişi bulunan hâlâ askerî kassâmı Kütahyevîzâde fazîletlü es-Seyyid Mehmed Ârif Efendi’nin hatmleriyle mahtûm bir kıt‘a i‘lâm-ı şer‘îde tafsîl olunduğu üzre menzil-i mezkûr deyn-i merkūm bin beş yüz elli sekiz guruş mukābelesinde hâzır-ı mersûm Hazer zimmînin vefâen üzerinde iken hâmiş-i arzuhâlde mastûr defter-i vakf derkenârı mantûkunca zimmî-i mersûm menzil-i mezkûru sahibe-i evveli Nasrâniye-i mesfûreye ba‘de’r-red ve’l-ferâğ mersûme Sandoh Nasrâniye mersûm Hazer zimmîden dokuz yüz kırk iki guruş dahi karz alıp menzil-i mezkûru bin iki yüz otuz dört senesi Muharremi hilâlinde bedel-i misli olan iki bin beş yüz guruş bedel mukābelesiyle mersûm Hazer zimmîye bâ-re’y-i mütevellî kat‘iyen ferâğ ve tefvîz ve ol dahi tefevvüz ve kabûl ettikden sonra mersûme Sandoh Nasrâniye bedel-i mezkûru bi’t-terâzî deyn-i mezkûruna takāssan istifâ etmiş olmağla ol vechile menzil-i mezkûrda kat‘a alâkam kalmayıp mersûm Hazer zimmînin kat‘iyen dâhil-i havza-i tasarrufu olduğunu kādı-i müşârün ve müfettiş-i mûmâ-ileyhimâ huzûrlarında ikrâr dahi etmişdi deyü Nasrâniye-i mersûmenin inkârına mukārin mütevellî vekîli mezbûr ile hâzır-ı mersûmun tasdîkleriyle eyledikleri def‘ini ve mazmûn-ı i‘lâm-ı mezkûru lede’t-tezkiye adl ve makbûlü’ş-şehâde idükleri ihbâr olunan İstanbul Mahkemesi muhzırânından Ömer Çelebi b. Ahmed ve Mehmed Çelebi b. Hasan şehâdetleriyle bi’l-muvâcehe vech-i şer‘î üzre isbât etmeğin bu sûretde mersûme Sandoh Nasrâniye menzil-i mezkûru ba‘de’t-tahlîs muahharan mersûm Hazer zimmîye kat‘iyen fâriğa olup kat‘a alâkası kalmadığını dahi huzûr-ı şer‘de ikrâr etmiş iken menzil-i mezkûra bir vechile müdâhaleye kādire [41b] olmadığı kendüye tefhîm olunmağla menzil-i mezkûru bâ-re’y-i mütevellî hâzır-ı mersûmdan tefevvüz eden mersûm Viçen zimmînin zabt ve tasarrufu iktizâ eylediği İstanbul Mahkemesi’nden huzûr.<br><br>Fî 3 C sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33628"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33630"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b261"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o580"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>