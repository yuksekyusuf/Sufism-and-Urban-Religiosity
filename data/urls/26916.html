﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 676<br>Hüküm no: 907<br>Orijinal metin no: [85a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aksaray’da Çakır Ağa mahallesinden Kerime bt. Arşullah’ın vârisleri</b><br><br>Mahmiye-i İstanbul’da Aksaray’da Kazgancılar’da Çakır Ağa mahallesi sâkinelerinden Fâtıma ve Râbia bintey Mehmed ve Ayşe bt. Mahmud nâm hâtunlar bi’l-fi‘l gümrük emîni olan fahrü’l-a‘yân Mahmud Ağa tarafından düşen beytülmâl kabzına nehc-i şer‘î üzre sâbitü’l-vekâle vekîl olan Ali Ağa b. Abdullah mahzarında üzerine takrîr-i da‘vâ edip mahalle-i mezbûrede sâkine iken bundan akdem fevt olan Kerime bt. Arşullah’ın biz li ebeveyn ammi oğullarının kızları ve zî-rahm cihetinden vâriseleriyiz, bizim babalarımız mezbûr Mehmed ve Mahmud’un babası Şeyh İbrahim, mezbûre Kerime’nin babası Arşullah ile li ebeveyn karındaşlar olup babalarının adı Şeyh Ahmed’dir, müteveffât-ı mezbûre Kerime’nin verâseti bize münhasıra olup bizden gayrı vârisi ve terekesine müstahıkk-ı âhar olmayıp bi hasebi’l-irsi’ş-şer‘î bize intikāl etmiş iken beytülmâle âid olmak zu‘muyla cümle terekesine mezkûr Ali Ağa vaz‘-ı yed etmişdir, suâl olunup tereke-i mezbûre bize alıverilmesin matlûbumuzdur dediklerinde, gıbbe’s-suâl merkūm Ali Ağa müteveffât-ı mezbûrenin terekesine vaz‘-ı yedini ikrâr, lâkin müdde‘iyât-ı mezbûrât müteveffât-ı mezbûrenin vech-i muharrer üzre vârisleri olduğu ma‘lûmum değildir deyû inkâr edicek müdde‘iyât-ı mezbûrâtdan müdde‘âlarını mübeyyine beyyine taleb olundukda udûlden Ahmed b. Abdüsselam ve Ayşe bt. Cafer ve Ayşe bt. İbrahim li ecli’ş-şehâde meclis-i şer‘a hâzırûn olup istişhâd olunduklarında, fi’l-vâki‘ mezbûrât Fâtıma ve Râbia ve Ayşe müteveffât-ı mezbûre Kerime’nin li ebeveyn ammi oğulları Mehmed ve Mahmud’un kızları ve zî-rahm cihetinden vâriseleridir. Zîrâ mezbûre Fâtıma ve Râbia Mehmed’in ve Ayşe Mahmud’un kızlarıdır ve bu Mehmed ile Mahmud müteveffât-ı mezbûre Kerime’nin babası Arşullah’ın li ebeveyn karındaşı Şeyh İbrahim’in oğullarıdır, zîrâ Arş[ullah] ile Şeyh İbrahim Şeyh Ahmed’in oğullarıdır, müteveffât-ı mezbûre Kerime’nin verâseti müdde‘iyât-ı mezbûrât Fâtıma ve Râbia ve Ayşe’ye münhasıradır, bu üçden gayrı vârisi ve terekesine müstahıkk-ı âhar olduğu ma‘lûmumuz değildir. Biz bu husûsa bu [ve]ch üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde, ba‘de ri‘âyeti şerâiti’l-kabûl şehâdetleri makbûle olmağın mezbûrânın verâsetlerine hükm birle tereke-i müteveffât-ı mezbûreyi merkūmât Fâtıma ve Râbia ve Ayşe’ye teslîme mesfûr Ali Ağa’ya tenbîh birle mâ vaka‘a bi’t-taleb ketb olundu. Fi’l-yevmi’r-râbi‘ ve’l-ışrîn min Rebî‘ilevvel li sene erba‘a ve seb‘în ve elf.<br><br><br>Şuhûdü’l-hâl: Hüseyin Çelebi el-Muhzır, Baba Resûl el-Muhzır, Abdi Çelebi b. ( ), Ahmed Çelebi b. Mahmud ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=26915"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26917"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b676"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1033"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>