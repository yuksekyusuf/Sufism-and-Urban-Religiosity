﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 526<br>Hüküm no: 461<br>Orijinal metin no: [180-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hasan Ağa’nın, vefat eden diğer Hasan Ağa’ya ait olup çocukları Said ve Süleyman’a intikal eden habbazlık vazifesinin kendisine ait olduğu iddiasıyla açtığı davanın haksız bulunduğu</b><br><br>[Ma‘rûz]<br><br>Mübârek ve mes‘ûd rikâb-ı kamer-tâb-ı merâhim-nisâb-ı şâhâneye takdîm-i arzuhâl eden Hasan Ağa b. İslâm bi’l-ma‘iyye rü’yete memûr Evkāf Müfettişi İstanbul pâye-i celîlesiyle mübâhî izzetlü fazîletlü es-Seyyid Mehmed Emin Âsaf Beyefendi hâzır olduğu hâlde Çarşamba günü huzûr-ı cenâb-ı mu‘allâ-elkāb-ı Fetvâ-penâhî’de ma‘kūd meclis-i şer‘-i münîrde vilâyet-i Rumeli’de Istarova Kazâsı’na tâbi‘ Gore nâhiyesine muzâfe Muçan karyesinde sâkin iken bin iki yüz elli dört senesi hilâlinde fevt olan mezbûr Hasan Ağa’nın li-ebeveyn hâli diğer Hasan b. İslâm’ın sulbî kebîr oğulları olup hâlâ karye-i mezkûrede sâkinler derûn-ı arzuhâlde mezkûriyyü’l-ism Said ve Süleyman taraflarından husûs-ı âti’l-beyânda bâ-hüccet-i şer‘iye vekîl-i sâbitü’l-vekâleleri kezâlik derûn-ı arzuhâlde mezkûrü’l-ism Bihlişteli Ömer b. Yusuf muvâcehesinde vekîl-i mezbûr Ömer işbu sene-i mübâreke şehr-i Rebî‘ülâhirinin yirmi birinci Çarşamba günü huzûr-ı hazret-i Fetvâ-penâhî’de müfettiş-i mûmâ-ileyh hâzır olduğu hâlde akd olunan meclis-i şer‘-i hatîrde benimle terâfu‘larımızda vekîl-i mezbûr bâ-irâde-i seniyye Hazîne-i Evkāf-ı Haremeyn-i Muhteremeyn tarafından idâre olunan İstanbul’da vâki‘ adn-âşiyân Şehzâde Sultan Mehmed -aleyhi rahmetü Rabbihi’s-Samed- hazretlerinin imâret-i âmirelerinde yevmî dört akçe vazîfe ile habbâzlık cihetine Ahmed b. Süleyman nâm kimesne mutasarrıf ve müvekkillerim gāibân-ı mezbûrân Said ve Süleyman’ın babaları müteveffâ-yı mezbûr diğer Hasan b. İslâm hayatında Âsitâne-i aliyye’de sâkin ve senin asıl kendi ismin Mersin ve baban ismi Himmet iken mezbûr Ahmed mutasarrıf olduğu cihet-i mezkûreyi bin iki yüz otuz beş senesi Zilka‘detü’ş-şerîfesinin on yedinci günü senin delaletinle mezbûr diğer Hasan b. İslâm’a yedi bin beş yüz guruş bedel-i makbûz mukābelesinde ferâğ ve kasr-ı yed ol dahi tefevvüz ve kabûl edip cihet-i mezkûre mezbûr Ahmed’in ferâğ ve kasr-ı yedinden mütevellî-i vakf bulunan Mehmed Emin Efendi inhâsı ve nâzır-ı vakf Dârü’s-sa‘âdeti’ş-şerîfe Ağası bulunan Hafız İsa Ağa arzı mûceblerince mezbûr diğer Hasan b. İslâm’a tevcîh ve yedine bir kıt‘a berât-ı âlî-şân tezkiresi i‘tâ buyurulup ol-vechile cihet-i mezkûreye mezbûr diğer Hasan b. İslâm mutasarrıf ve bi’n-nefs hizmet-i lâzımesini edâ eder iken bin iki yüz kırk iki senesi hilâlinde karye-i mezkûreye gider oldukda mutasarrıf olduğu cihet-i mezkûrenin hizmet-i lâzımesini rü’yet etmek üzere tarafından seni tevkîl ve zikr olunan berât-ı âlî tezkiresini dahi yedine teslîm sen dahi kabûl ve hizmet-i lâzımesini tarafından bi’l-vekâle rü’yete ta‘ahhüd ve iltizâm edip hâlik-i mezbûr diğer Hasan b. İslâm karye-i mezkûreye gitdikden sonra sen dahi hizmet-i mezkûreyi bi’l-vekâle edâ eder iken cihet-i mezkûreyi târih-i merkūmda mezbûr Ahmed’den tefevvüz eden kendin olmak için kendin ve baban isimlerini asıl-ı mefrûğun-leh-i merkūmun kendi babası isimlerine tahvîl ve kendine Hasan ve babana dahi İslâm tesmiye edip cihet-i mezkûrenin senedi dahi yedinde bulunmak takrîbiyle asıl mutasarrıfı olmak üzere fuzûlî zabt u tasarruf edip ba‘dehû mezbûr diğer Hasan b. İslâm fevt oldukda cihet-i mezkûre oğulları müvekkillerim mezbûrân Said ve Süleyman’a ale’l-iştirâki’s-seviyy âdiyen intikāl etmiş iken kemâ-kân fuzûlî müdâhale ve ta‘arruzdan hâlî olmamağla cihet-i mezkûre müteveffâ-yı mezbûr diğer Hasan b. İslâm’ın mahlûlünden oğulları müvekkillerim mezbûrân Said ve Süleyman’a ale’l-iştirâki’s-seviyy tevcîh ve senin ber-vech-i muharrer müdâhalen men‘ ü def‘ olunmak bi’l-vekâle matlûbumdur deyü benden da‘vâ ettikde ben dahi cevâbımda mezbûr Ahmed b. Süleyman mutasarrıf olduğu cihet-i mezkûreyi sâlifü’l-beyân bin iki yüz otuz beş senesi Zilka‘desinin on birinci günü târihinde senin müvekkillerin gāibân-ı mezbûrân Said ve Süleyman’ın babaları <<hâlik>> hâlim müteveffâ-yı mezbûr diğer Hasan b. İslâm’a <<ferâğ>> fâriğ olmayıp kezâlik kendi ismim Hasan ve babam ismi dahi İslâm olarak bana ol-mikdâr guruş bedel-i makbûz mukābelesinde [181] ferâğ ve kasr-ı yed ben dahi tefevvüz ve kabûl edip cihet-i mezkûre mezbûr Ahmed’in ferâğından mütevellî-i mûmâ-ileyhe inhâsı ve nâzır-ı müşârün-ileyh arzı mûceblerince bana tevcîh ve yedime işbu bir kıt‘a berât-ı âlî-şân tezkiresi i‘tâ olunmağla cihet-i mezkûreyi târih-i merkūmeden berü bi-hakkın zabt u tasarruf ederim deyip müdde‘î-i vekîl-i mezbûr Ömer’in ber-vech-i muharrer müdde‘âsını inkâr ettiğimde husûs-ı mezkûra vukūf-ı tamları olup li-ecli’ş-şehâde huzûr-ı cenâb-ı Fetvâ-penâhî’ye gelen bî-garaz sikāt-ı Müslimînden kizb üzerine tevâti‘leri mutasavver olmayıp tevâtür mertebesinde olan cemm-i gafîr müdde‘î-i vekîl-i mezbûr Ömer’in da‘vâ-yı meşrûhasına mutâbık muvâcehemde vech-i vecîh-i şer‘î üzere şehâdet edip mûcebiyle cihet-i mezkûreden ben keff-i yed edip müteveffâ-yı mezbûr diğer Hasan b. İslâm’ın mahlûlünden oğulları mezbûrân Said ve Süleyman’a ber-vech-i muharrer iştirâken tevcîh ve yedlerine bir kıt‘a berât-ı şerîf-i âlî-şân i‘tâ buyurulmak iktizâ eylediği taraf-ı şer‘den bi’l-ma‘iyye i‘lâm olundukdan sonra zahr-ı arzuhâlde mastûr derkenâr nâtık olduğu üzere işbu sene-i mübâreke-i merkūme Cemâziyelevvel’inin altıncı günü târihinde cihet-i mezkûre müteveffâ-yı mezbûr Hasan b. İslâm’ın oğulları merkūmân Said ve Süleyman’a ber-mûceb-i şurût iştirâken ve intikālen bi’t-tevcîh vekîl-i mezbûr Ömer’in hâlâ huzûr-ı müşârün-ileyhde ibrâz edip kırâet olunan bir kıt‘a berât-ı şerîf-i âlî-şân i‘tâ buyurulmağla ben keff-i yed birle cihet-i mezkûre ber-vech-i muharrer el-yevm gāibân-ı mezbûrânın üzerlerinde olup hizmet-i lâzımesini taraflarından vekîlleri mezbûr Ömer edâ eder ise de lâkin hâlâ ben dahi cihet-i mezkûreyi sâlifü’l-beyân bin iki yüz otuz beş senesi Zilka‘desinin on birinci günü târihinde mezbûr Ahmed b. Süleyman’dan vech-i muharrer üzere tefevvüz eylediğimi cem‘-i kesîr getirip isbâta kādir olmamla öyle olucak cihet-i mezkûre ber-vech-i muharrer isbât ile mezbûrân Said ve Süleyman’ın ref‘lerinden bana tevcîh olunmak murâdımdır deyü takrîr-i meşrûhu üzere tasaddî eylediği da‘vâsı şer‘an ve kānûnen mesmû‘a ve iltifâta şâyân olmamağla mûcebiyle müdde‘î-i mezbûr Hasan Ağa da‘vâ-yı mezkûresiyle müvekkilân-ı mezbûrân Said ve Süleyman’a bî-vech-i şer‘î mu‘ârazadan men‘ ve fîmâ-ba‘d da‘vâ-yı mezkûresiyle tekrar tasaddî ile rikâb-ı hümâyûn-ı mülûkâneyi yâhûd Bâb-ı âlîyi tasdî‘ ve ta‘cîz etmemek üzere mezbûr Hasan Ağa’ya tenbîh ve eğer mütenebbih olmayıp hûsûs-ı mezkûra tekrar ictisâr eder ise iktizâ eden tedîbi icrâ olunacağı kendine tefhîm dahi olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 13 L sene 1258</p>          <br><a title="Önceki sayfa" style="text-decoration:none" href="./ayrmetin.php?idno=35113"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35115"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b526"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o560"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>