﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 206<br>Hüküm no: 207<br>Orijinal metin no: [46-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mal memurları ile umum varidat mültezim ve müşterilerine kefalet edenler hakkındaki madde</b><br><br>Mâliye Nezâreti’nden<br><br>Mal me’mûrlarıyla umûm vâridât mültezim ve müşterilerine kefâlet edenlerin derece-i servetlerine mikyâs olmak için uhdelerinde bulunan emlâk ve akārın kayıdları çıkarılarak mahallerine şerh verilmesi hakkında ahîren ittihâz olunan usûl-ı küfelânın emlâkini bir nevi‘ haciz demek olarak bu ise ashâb-ı emlâkin kefâletden istinkâfını müntic ve devam-ı icrâsı müşkilât ve mehâzîri mûcib olduğuna dâir Adliye Nezâret-i celîlesinden vukū‘ bulan iş‘âr ve taraf-ı âcizî ile olunan muhâbere üzerine Şûrâ-yı Devletçe cereyân eden müzâkere netîcesinde usûl-i müttehaze-i mezkûrenin mültezim ve müte‘ahhidler ile sandık ümenâsı haklarında adem-i icrâsı câiz olamayıp yalnız mal me’mûrlarının istisnâsıyla onlardan nizâm-ı kadîmî dâiresinde kefâletnâme alınarak Dersa‘âdet’de rüesâ-yı me’mûrînin mürekkeb bir heyet-i müntehabe ve taşralarda mahalleri mecâlis-i idâresi ma‘rifetiyle her altı ayda bir kere sandık yoklamalarının icrâsı ve mal me’mûrları ve dizdâr ve sandık emînlerinin berâet-i zimmetlerini mübeyyin heyet ve mecâlis-i mezkûre taraflarından mazbata kılıklı ilmühaberlerinin tanzîm ve tahtîmiyle Dersa‘âdet’de olanların mensûb olduğu dâirelere ve taşralarda kazâlardan livâlara ve livâlardan merkez vilâyete irsâl ve bunlardan vürûd edenlerin bi’t-tahkīk mu‘âmele-i kuyûdiyesinin icrâsıyla gelmeyenlerin dahi müsâra‘aten celbi için devâir-i vilâyetçe îfâ-yı muktezâsı ve mültezimlerle sandık emînlerinden alınacak küfelânın servet ve iktidârlarının mecâlis-i idâre hey’âtı taraflarından zât mühürleriyle tasdîki usûlü bâkī kalmak üzere gerek sandık emînleri ve gerek müte‘ahhidlerin küfelâsı haklarında karâr-ı ahîr vechile mu‘âmele olunmasının usûl ittihâz edilmesi ve bununla beraber mültezimler ve sandık ümenâsı Kefâlet Nizâmnâmesi’ne zeyl olmak üzere geçende şûrâ-yı mezkûrdan kaleme alınıp ma‘rûz-ı huzûr-ı âlî kılınan madde-i mahsûsuna <<hükmüne>> tevfîkan kefîl şahsî bir bedel-i nükūd ve emlâk irâesiyle i‘tâ-yı te’mînât etmek istedikleri takdîrde Hazîne-i Vilâyetçe kabûl olunması husûsunun ta‘mînen iş‘âr olunmasının Dâhiliye Nezâret-i celîlesine havâlesine karâr verildiği ve mezkûr madde-i mahsûsanın bir sûreti gönderildiği beyân-ı âlîsiyle hazînece îcâb-ı hâlin icrâsı şeref-vârid olan fî 29 Kânûn-ı evvel sene [12]98 târihli ve bin iki yüz yirmi dört numaralı tezkire-i sâmiyede [47] emr ü iş‘âr buyurulmağın ve mûcebince hazîneye mu‘âmele-i mukteziye icrâ ve keyfiyet ta‘mîmen iş‘âr ve inbâ kılınmış olmağla Bâb-ı Vâlâ-yı cenâb-ı Meşîhat-penâhîlerince de ba‘de ezîn kefâlet hakkında mezkûr tezkire-i sâmiye ve madde-i mahsûsa mûcebince icrâ-yı mu‘âmele edilmesi lüzûmunun savb-ı âlî-i Fetvâ-penâhîlerine arz ve izbârı Şûrâ-yı Mâliye’den ve Masârıfât İdâre-i Umûmiyesi’nden ifâde kılınmağın ol vechile icrâ-yı îcâbı bâbında emr ü fermân hazret-i men-lehu’l-emrindir.<br><br>Fî 12 Rebî‘ülevvel sene [1]300 ve fî 8 Şubat sene [12]98.</p>          <br><a title="Önceki sayfa" style="text-decoration:none" href="./ayrmetin.php?idno=36131"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36133"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b206"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o554"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>