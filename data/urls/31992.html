﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 584<br>Hüküm no: 584<br>Orijinal metin no: [84a-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Basmacı Kalfası Bedros’un evinde gizli olarak sanatını icra ederken baskın verilip el konulan beş bin kuruş kıymetindeki âlet ve edevatının iadesi talebiyle açtığı davasında haksız olduğunun anlaşıldığı</b><br><br>Basmacı esnâfına dâir<br><br>Ma‘rûz<br><br>Dârü’s-sa‘âdeti’ş-şerîfe ağası hazretlerinin nezâretlerinde âsûde evkāfdan Hudâvendigâr-ı esbak cennet-mekân firdevs-âşiyân merhûm ve mağfûrun-leh Sultan Ahmed Han-ı Gāzi -tâbe serâhû-nun Enderûn-ı Hümâyûn’da vâki‘ kütübhâne-i celîleleri vakfı müsakkafâtından Üsküdar’da Ayazma Sarayı sahnında kâin mücessem ve kalemkârî ve İstanbul Fazlı Paşa ve Langa Yenikapısı hâricinde elvân basmacı kârhânelerinde müstecirler olan yüz nefer basmacı ustalarının kalfalarından sâhib-i arzuhâl Bedros nâm zimmî Çarşamba günü arz odasında huzûr-ı hazret-i sadâret-penâhîde bi’l-ma‘iye rü’yete memûr Haremeynü’ş-şerîfeyn müfettişi müderrisîn-i kirâmdan fazîletlü es-Seyyid Mehmed Zeki Efendi hâzır olduğu hâlde akd olunan meclis-i şer‘-i münîrde derûn-ı arzuhâlde isimleri mezkûr esnâf-ı merkūme kethudâsı Ahmed Ağa ve yiğitbaşı Ahmed ve Hacı Musa ustalar ile re‘âyâ ustalarından İstefan ve Serapyon zimmîler muvâcehelerinde ben kârhâne-i mezkûrede basmacı kalfalarından olup lâkin bundan akdem menzilimde hufyeten parça i‘mâliyle kâr ü kisb ve ta‘ayyüş eder iken esnâf-ı merkūme kethudâsı ve ustalarının cânib-i vakf-ı müşârün-ileyh ihbârlarına mebnî taraf-ı vakf-ı müşârün-ileyhden kolcu ta‘yîniyle menzilimi basıp beş bin guruş kıymetli on altı yük kalıb ve sâir âlât-ı lâzıme-i ma‘lûmemi cânib-i vakıfdan ahz ü zabt etmeleriyle ol-mikdâr âlât-ı lâzıme-i ma‘lûmemi esnâf-ı merkūme kethudâ ve ustaları mezbûrûn cânib-i vakf-ı müşârün-ileyhden bana alıversinler deyü esnâf-ı merkūmeden tasaddî eylediği da‘vâsı takrîr-i meşrûhu üzere şer‘an mesmû‘a olmayıp istikşâf-i hâl için esnâf-ı merkūme istintâk olundukda işbu yedimizde olup bâlâsı mübârek hatt-ı hümâyûn-ı şevket-makrûn ile mu‘anven bir kıt‘a fermân-ı âlî-şânda tafsîl ü beyân [84b] olunduğu üzere kırmız ile masnû‘ mücessem ve kalemkârî yemeni işletmek mârrü’z-zikr Ayazma’da vâki‘ kârhâneye mahsûs ve mâ‘adâsı İstanbul’da kâin kârhâneteyn-i merkūmeteyne mahsûs ve mu‘ayyen olup onlardan gayrı İstanbul dâhilinde ve hâricinde ve Akdeniz ve Karadeniz boğazlarına varınca sevâhil ve nevâhîlerde vâki‘ kasabât ve kurâda i‘mâli memnû‘âtdan olmağla hilâf-ı fermân-ı âlî ve mugāyir-i şurût-ı nizâm harekete ictisâr edenler bulundukları mahallerin zâbitânı ma‘rifetleri ve ma‘rifet-i şer‘le ahz ve yedlerinde bulunan yemeniler ve âlât-engîzleri vakıf için zabt ve îrâd kayd olunup kendileri fîmâ-ba‘d kârhâne-i mezkûrlara uğradılmayıp sâirlerine gûş-mâl kılınmak için Müslim ise kal‘aya ve re‘âyâdan ise küreğe vaz‘la tedîb olunmaları şurût-ı nizâm-ı mer‘iyeden olup ve işbu zimmî-i mesfûr dahi takrîri üzere menzilinde hufyeten kalb ve redî yemeniler işleyip bilâ-tamga fürûhta ictisâr eylediği meşhûd olmakdan nâşi ber-mûceb-i emr-i âlî taraf-ı vakf-ı müşârün-ileyhden memûr olan mübâşir ma‘rifetiyle ahz ve yedinde bulunan yemeni ve âlât-engîzleri zâhire ihrâc vakıf için ahz etmişlerdir deyü takrîr-i meşrûhlarına mutâbık ibrâz eyledikleri emr-i âlî-şân-ı mezkûrun mazmûn-ı itâ‘at-makrûnunu müdde‘î zimmî-i mesfûr tasdîk eylediğinden mâ‘adâ takrîri üzere tasaddî eylediği da‘vâ-yı mezkûresiyle esnâf-ı merkūmuna mu‘ârazadan bî-vech olduğu İstanbul Mahkemesi’nden huzûr.<br><br>Fî 9 Şa‘bân sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31991"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31993"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b584"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o589"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>