﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kartal Mahkemesi 1 Numaralı Sicil (H. 1128-1133 / M. 1716-1721)<br>cilt: 62,&nbsp;sayfa: 263<br>Hüküm no: 406<br>Orijinal metin no: [77b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Donanmadaki gemilerin tamiri için mahzende bulunmayan kerestenin tedariki</b><br><br>Akzâ kuzâti’l-müslimîn evlâ vülâti’l-muvahhidîn ma‘denü’l-fazl ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîdi inâyeti’l-meliki’l-mu‘în mevlânâ Üsküdar kādısı -zîdet fezâiluhû- ve iftihârü’l-emâcid ve’l-ekârim câmi‘ü’l-mehâmid ve’l-mekârim el-muhtas bi-mezîdi’d-dâim bi’l-fi‘il Âsitâne-i sa‘âdetim bostancıbaşısı olan -dâme mecdühû- tevkī‘-i refî‘-i hümâyûn vâsıl olucak ma‘lûm ola ki, kıdvetü’l-emâcid ve’l-a‘yân Tersâne-i âmirem emîni Mehmed -zîde mecdühû- Âsitâne-i sa‘âdetime arzuhâl edip Donanma-yı hümâyûn kalyonları ve fırkateleri ve kal[ya]taları ta‘mîrâtı lâzımesi içün mevcûd-ı mahzen bulunmayan ecnâs-ı keresteden sen ki bostancıbaşı-yı mûmâ-ileyhsin ma‘rifetinle Üsküdar korularından kat‘ ve Üsküdar iskelesine naklolunan kereste ne makūle kereste kat‘ ve naklolunagelmiş ise mahzen-i çûbdan derkenâr olunup mûcebince kat‘ ve nakletdirilmek bâbında emr-i şerîf-i âlîşânım verilmek ricâsına i‘lâm etmeğin mahzen-i çûbda görüldükde altmış aded tulumba-i çam, dört yüz aded çapa-i demir ve üç yüz aded preçol-ı kebîr ve beş yüz aded preçol-ı palamut ve üç yüz elli aded ıskarmoz-ı kalyon ve yüz yirmi aded çapa-i ser kalyon ve yüz seksen aded eğri tahta-i fırkate ve üç yüz aded engü-i kalyata ve fırkate ve altı yüz aded kemere-i fırkate ve iki yüz aded vilistralye-i fırkate ve seksen aded makaslık-ı kalyata ve dört yüz aded doldurma-i fırkate ma‘a kalyata ve yedi yüz aded vurdinar tahtalık-ı kalyon iktizâ eylediği derkenâr olundukda imdi mûcebince amel olunmak bâbında fermân-ı âlîşân sâdır olmuşdur, buyurdum ki, hükm-i şerîfimle (°) vardıkda bu bâbda sâdır olan emrim üzere amel edip dahi sen ki bostancıbaşı-yı mûmâ-ileyhsin işbu emr-i şerîf-i âlîşân vardığı gibi zikr olunan mühimmât-ı Donanma-yı hümâyûnum kalyonları ve fırkate ve kalyatalar ta‘mîrâtı için olmağla bahâları (°) yedinden verilmek şartıyla ma‘rifetinle bir gün [akdem] kat‘ ve iskele-i mezbûreye nakletdirmekde dikkat-i tâm ve sa‘y-i ihtimâm eyleyesin, şöyle ki mühimmât-ı mezkûr vakti ile erişmemekle muzâyakaya bâ‘is olmakdan ve bu bahâne ile re‘âyâ fukarâsına mâl sevdâsıyla zulm ü ta‘addî olunmakdan ihtirâz eyleyesin, şöyle bilesin, alâmet-i şerîfe i‘timâd kılasın.<br><br>Tahrîren fi’s-sânî aşer min-Şevvâli’l-mükerrem sene tis‘a ve ışrîn ve mi'e elf.<br><br>El-Mahrûse-i Kostantıniyye.<br><br>Kad vasale ileynâ fî 23 şehr-i mezbûr.</p>          <br><a title="Önceki sayfa" style="text-decoration:none" href="./ayrmetin.php?idno=36857"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36859"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=krt001&bsm=krt001b263"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=krt001&bsm=krt001o337"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>