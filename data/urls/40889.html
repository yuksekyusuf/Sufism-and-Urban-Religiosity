﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 585<br>Hüküm no: 610<br>Orijinal metin no: [92b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Mehmed’in ninesi Nazıra bt. Mustafa tarafından kendisine hibe edildiğini iddia ettiği menzilin Murtaza Ağa b. Mehmed’e satıldığının anlaşıldığı</b><br><br>Mahmiye-i Edirne’de Sarıca Paşa mahallesinde sâkin olup bundan akdem mahmiye-i İstanbul’da vefât eden Mehmed b. Abdullah nâm kimesnenin sulbî oğlu Mustafa nâm sagīrin tesviye-i umûruna kıbel-i şer‘den mansûb vasî olan Ömer Bey b. Mehmed nâm kimesne mahmiye-i mezbûre Edirne’de mahfil-i kazâda menzil-i âti’l-beyâna vâzı‘u’l-yed olan zahrü’l-eşbâh Murtaza Ağa b. Mehmed mahzarında üzerine takrîr-i da‘vâ edip sagīr-i mezbûrun ceddesi olan Nazıra bt. Mustafa nâm hâtun bin altmış yedi senesi Muharremü’l-harâmının on üçüncü gününde mahalle-i mezbûrede vâki‘ bir tarafdan Na‘lbend Kurd Beşe mülkü ve bir tarafdan Veli Beşe b. Abdullah mülkü ve tarafeyni tarîk-ı âm ile mahdûd bir tahtânî ve iki fevkānî odaları ve bir sofa ve bir ahır ve bir su kuyusu ve muhavvatayı müştemil mülk menzilini gıbbe’t-tahliyeti’ş-şer‘iyye sagīr-i mezbûra hibe ve temlîk ve târih-i mezbûrda vasîsi olan vâlidesi ( ) nâm hâtuna teslîm ol dahi vesayeti hasebiyle ittihâb ve kabûl ve tesellüm etmişiken mezbûr Murtaza Ağa menzil-i merkūma bi-gayrı hakkın vaz‘-ı yed edip tasarrufuma mâni‘ olur suâl olunup kasr-ı yedine tenbîh ve sagīr-i mezbûr için bana zabt etdirilmek matlûbumdur dedikde gıbbe’s-suâl mezbûr Murtaza Ağa cevâbında târih-i mezbûrdan üç sene mukaddem bin altmış dört senesi Cumâdelâhıresi’nin on yedinci gününde mezbûre Nazıra Hâtun menzil-i mezbûru beş bin fıddî râyic fi’l-vakt akçeye bana bâtten bey‘ ve teslîm ben dahi iştirâ ve tesellüm ve kabz eylediğimden sonra semeni olan meblağ-ı mezbûr beş bin akçeyi bana hibe-i sahîha-i şer‘iyye ile hibe ve temlîk ben dahi ittihâb ve kabûl edip hatta bu vech üzere zikrolunan bin altmış dört senesinde mahmiye-i mezbûre Edirne’de Mahkeme-i suğrâ’da nâibü’ş-şer‘i’ş-şerîf olan Osman Efendi b. Ömer huzûrunda ikrâr edip hüccet-i şer‘iyye alıvermişdir deyu nâib-i mûmâ-ileyh imzâsıyla mümzât ve hatemiyle mahtûme ve mazmûnu min küllî’l-vücuh takrîrine mutâbıka hüccet-i şer‘iyye ibrâz edip alâ vechi’l-haseb feth ve kırâat ve istintâk olundukda vasiyy-i mezbûre mazmûn-ı hüccet-i mezbûreyi bi’l-külliyye inkâr etmeğin mezbûr Murtaza Ağa’dan mazmûn-ı hüccet-i mezbûreye beyyine taleb olundukda zeyl-i hüccet-i mezbûrede isimleri mastûr olup mârrü’z-zikr Sarıca Paşa mahallesinde sâkin Sarıca Paşa câmi‘i imâmı olan Hüseyin Efendi b. Nasuh ve Firuz Ağa mahallesinde sâkin el-Hâc Hüseyin b. Ali nâm kimesneler li-ecli’ş-şehâde meclis-i şer‘a hâzırân olup gıbbe’l-istişhâd fi’l-vâki‘ mezbûre Nazıra Hâtun bizim huzûrumuzda zikrolunan Sarıca Paşa mahallesinde vâki‘ menzil-i mahdûd-ı mezbûru mârrü’z-zikr bin [altmış] dört senesinde nâib-i mezbûr huzûrunda mezbûr Murtaza Ağa’ya beş bin akçeye bâtten bey‘ ve teslîm ol dahi iştirâ ve tesellüm ve kabz eyledikden sonra semeni olan meblağ-ı mezbûru mezbûr Murtaza Ağa’ya hibe-i sahîha-i şer‘iyye ile hibe edip mevlânâ-yı mezbûr ba‘de’t-tahrîr işbu mahalle-i mezbûre Murtaza Ağa’ya vermişdir biz bu husûsa şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde gıbbe ri‘ayeti şerâiti’l-kabûl şehâdetleri makbûle olmağın mûcebince vasiyy-i merkūm Ömer Bey menzil-i mezbûra ta‘arruzdan men‘ olunup mâ-vaka‘a bi’t-taleb ketb olundu<br><br>Fi’l-yevmi’s-sâmin aşer min şehri Rebî‘i’l-evvel li-sene semân ve sittîn ve elf.<br><br>Şühûdü’l-hâl: Muslı Beşe b. Hamza Çelebi, Ramazan b. Üveys, Hasan Beşe b. Ömer, İbrahim Bey b. Ömer, İsmail Çelebi b. ( ), el-Hâc Ca‘fer, Mehmed Çavuş b. ( ), İvaz Ağa ser-muhzırân, Şâtır Receb Beşe.</p>          <br><a title="Önceki sayfa" style="text-decoration:none" href="./ayrmetin.php?idno=40888"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40890"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b585"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o820"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>