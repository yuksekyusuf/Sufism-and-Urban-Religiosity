﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 238<br>Hüküm no: 264<br>Orijinal metin no: [53b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Dimo v. İstati’nin Yani v. Nikola’ya mudârebeye verdiği parayı talep ettiği, inkâr etmesi üzerine borcunun şahitlerle ispat edildiği</b><br><br>Havâss-ı Kostantıniyye kazâsına tâbi‘ nâhiye-i Çatalca kasabası ahâlîsinden râfi‘-i hâze’s-sifri’ş-şer‘î Dimo v. İstati nâm nasrânî meclis-i şer‘-i şerîf-i lâzımü’t-teşrîfde kazâ-i mezbûr ihtivâsından Küçükköy nâm karye sâkinlerinden Yani v. Nikola nâm zimmî muvâcehesinde üzerine da‘vâ ve takrîr-i kelâm edip bundan akdem mersûm Yani’ye alâ tarîki’l-mudârebe yüz elli kıt‘a riyâlî guruş-ı kebîr teslîm, mezbûr Yani dahi meblağ-ı mezbûr yüz elli kıt‘a mezbûru’n-na‘t guruşu tamâmen yedimden kabz ve tesellüm etmişiken hâlen meblağ-ı mezbûru mersûm Yani’den taleb eylediğimde vermede te‘allül eder, suâl olunsun dedikde gıbbe’s-suâl mezbûr Yani cevâbında müdde‘î-i mezbûr ile mukaddemâ kasablık san‘atında şerîkler olup fesh-i şirket etmişidik deyû meblağ-ı mezbûru münkir olıcak müdde‘î-i merkūm Dimo’dan müdde‘âsını mübeyyine beyyine taleb olundukda udûl-i ricâlden olup mahmiye-i İstanbul’da Altı Mermer demekle ma‘rûf mahallede sâkin Ali Beşe b. Mustafa ve yine mahalle-i mezbûrede Yenibahçe kurbunda sâkin Ali Beşe b. Murad nâm kimesneler meclis-i şer‘a li ecli’ş-şehâde hâzırân olup istişhâd olunduklarında fi’l-vâki‘ mezbûr Yani müdde‘î-i mersûm Dimo’dan bundan akdem alâ tarîki’l-mudârebeti’ş-şer‘iyye yüz elli kıt‘a riyâlî guruş kabz etmişidim, hâlen müdde‘î-i mezbûr Dimo’ya meblağ-ı mezbûr yüz elli guruş zimmetimde lâzımü’l-edâ deynim vardır deyû bizim huzûrumuzda merkūm Yani ikrâr ve bizi işhâd etmişidi, biz merkūm Yani’nin ikrârına şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde isre ri‘âyeti şerâ’it-i kabûlihâ şehâdetleri makbûle ve mesmû‘a olmağın mûcebiyle ba‘de’l-hükm mâ hüve’l-vâki‘ bi’l-ibtigā ketb olundu. Fi’l-yevmi’r-râbi‘ mine’l-Muharremi’l-harâm li sene sittîn ve sittîn ve elf.<br><br><br>Şuhûdü’l-hâl: Hasan Beşe b. İvaz, Osman Beşe b. Mehmed, Ali Beşe b. Mustafa, Hüseyin b. Ali, Abdi b. İskender, [55a] Bayram b. Mehmed, Ahmed b. Mehmed, el-Hâc Mahmud çukadâr, Dilâver Beşe b. Abdullah ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=14604"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14606"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b238"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o323"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>