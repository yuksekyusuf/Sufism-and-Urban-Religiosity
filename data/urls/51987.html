﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 84 Numaralı Sicil (H.999-1000/ M.1590-1591)<br>cilt: 10,&nbsp;sayfa: 543<br>Hüküm no: 1057<br>Orijinal metin no: [102b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sinan Paşa Evkâfı’ndan havâss-ı hümâyûna ilhak olunan Yeni köy mukâtaasına Mehmed’in mültezim olduğu, Boyalı köy mukâtaasına ise diğer Mehmed’in mültezim tayin edildiği</b><br><br>Nişân-ı şerîf-i âlîşân budur [ki] Bundan akdem Hüdâvendiğâr sancağında vâki‘ Sinan Paşa evkāfından havâss-ı hümâyûna ilhâk olunan karye-i Yeni ve tevâbi‘i mukāta‘ası sene tis‘a ve tis‘în ve tis‘a-mi’e Zilhiccesi’nin dördünde yüz on bin akçeye vezîr-i sânî hâslarından sene-i mezbûre Şevvâli’nin on birinde vâki‘ olup bin yirmisinde havâss-ı hümâyûna ilhâk olunan Viranşehri’ne tâbi‘ Boyalı nâm karye ve tevâbi‘i hâsları yüz doksan bin akçeye Mehmed nâm kimesne uhdesinde ve Gekvize ve Yoros kazâlarında vâki‘ olan beytülmâl ve tevâbi‘i mukāta‘ası sene-i elf Şevvâli’nin gurresinden üç yıla altmış bin akçeye ve diğer Mehmed nâm kimesneler uhdelerinde cem‘an üç yüz altmış bin akçeye iltizâmda iken hâlâ Anadolu Kal‘ası sâkinlerinden olup mîr-i mîrân-ı Cezâyir çavuşlarından Osman b. Ahmed nâm kimesne Divân-ı hümâyûnuma gelip zikr olunan karye-i Bey ve Koyunoğlu ve Büyük İğde Ağacı ve Arucaklar Harar? ve Obruklar nâm-ı diğer Güni ve Semer? ve Kulfallar ve Ak Nâhiye ve Masıra? ve Karataş tâbi‘-i Mihaliccik ve tevâbi‘i mukāta‘ası sene-i elf Şevvâl’i gurresinden ve Viranşehri’ne tâbi‘ karye-i Boyalı ve ihtisâb ve ihzâriye Bolu ve tevâbi‘i mukāta‘asını dahi sene-i merkūme Şevvâli’nin on birinde vâki‘ olup bin yirmisine gelince mürûr eden zamânları kat‘ olunup tahvîl-i cedîde kılınmak fermân olunursa iltizâm-ı sâbıkdan sekiz bin akçe ziyâde ile üç yıla üç yüz sekiz bin akçeye ve Gekvize ve Yoros kazâlarında vâki‘ beytülmâl ve mâl-ı gāyib ve mâl-ı mefkûd ve yava ve kaçgun ve tevâbi‘i mukāta‘asını dahi sene-i elf Şevvâli’nin gurresinde iki bin akçe ziyâde ile üç yıla altmış iki bin akçeye ki cem‘an zikr olunan mukāta‘aları on bin akçe ziyâde ile üç yıla yüz yetmiş bin akçeye iltizâm ve kabûl edip şol şartla ki bu âna gelince zabt edenlerin makbûzları görülüp zimmetlerine lâzım gelip mâl-ı mîrî cânibinden tahsîl olunup deynime mahsûb olup kıstü’l-yevmden kesr vâki‘ olursa bi’t-tamâm kendi mâlımdan edâ edeyim ve zikr olunan mukāta‘aları birbirinden ayrılmayıp birinin fazlası birinin kesrine mahsûb olup ve mevâcib-i kadîmeleri ibtidâ târihinden mukarrer olup ve kadîmden zabt olunu geldiği üzre zabt olunup ve zikr olunan mukāta‘alara tâbi‘ iskelelerde kereste tahmîl olunan gemilere kadîmden veregeldikleri gümrüklerini edâ edip ellerine tezkireleri almadan gitmeyeler ve hufyeten gümrük vermeden giderlerse tezkiresiz bulunanların gümrükleri alına ve mukāta‘aları ziyâde ile âhara verilip veyâhud bir tarîkiyle üzerimden giderse makbûzumdan suâl olunup kıstü’l-yevm taleb olunmalı ve İstanbul kadısı huzûrunda kānûn üzre yarâr kefîller verdikden sonra mübâşeret eylemek üzre berât-ı şerîf sadaka buyurulmak bâbında inâyet ricâ eylediği sene elf Şevvâli’nin yirmi üçüncü günü arz olundukda her altı ayda bir kıstü’l-yevm hesâbı üzre haklaşıp ve sene be-sene muhâsebesin verip ve yarâr kefîller verdikden sonra mübâşeret etmek üzre olunmağın akzâ kuzâti’l-müslimîn evlâ vülâti’l-mü’minîn mahmiye-i İstanbul kadısı Mevlânâ Şemseddin -dâmet fezâiluhû- imzâsıyla dört nefer kimesneler yetmiş dört bin akçe zarar-ı mâla kefîl olduklarına küfelâ defteri getirmeğin vech-i meşrûh üzre berât-ı şerîf verilmek fermânım olmağın iltizâm kabûlü ve kefîlleri Hızâne-i âmirem defterlerine kayd olunup ve işbu dârende-i fermân-ı hümâyûn kıdvetü’l-akrân mezkûr Osman b. Mehmed -zîde kadruhû- Divân-ı hümâyûnum’da ziyâde ile iştirâ eylediği kebîre ref‘ olunan mukāta‘a-i karye-i Yeni mültezimi Mehmed ve karye-i Boyalı mukāta‘ası mültezimi diğer Mehmed yerlerine arz olunduğu târihden yevmî on akçe ile emîn-i mültezim nasb edip bu berât-ı hümâyûnu verdim ve buyurdum ki varıp mezkûrîn mukāta‘alara iltizâmı târihinden şart-ı kabûlü üzere haklaşıp ve sene be-sene muhâsebelerin verip hizmet-i lâzımesin edâ eyleye ta‘yîn olunan yevmî on akçe ulûfesin mukāta‘a mahsûlünden alıp mutasarrıf ola ve ahâlî-i mukāta‘a ve sâirin mezkûru emîn bilip mukāta‘aya müte‘allik husûslarda mürâca‘at edip muhâlefet etmeyeler şöyle bileler alâmet-i şerîfe i‘timâd kılalar. Tahrîren fi’l-yevmi’s-sâdis şehri Zilhicce sene elf. Be-makām-ı Kostantıniyye m.</p>          <br><a title="Önceki sayfa" style="text-decoration:none" href="./ayrmetin.php?idno=51986"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=51988"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk084&bsm=usk084b543"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk084&bsm=usk084o702"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>