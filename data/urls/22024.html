﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 273<br>Hüküm no: 285<br>Orijinal metin no: [41a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Paskal v. Can’ın Karaköy İskelesi’nden Girid ceziresine gidip gelecek gemisinin icarı hususunda Hüseyin Ağa, el-Hâc Yusuf b. Mehmed ve el-Hâc Mehmed b. Mustafa ile anlaştıkları</b><br><br>Fransız kapudanlarından Paskal v. Can nâm müste’men meclis-i şer‘de tüccâr tâifesinden işbu ashâbi’l-kitâb Hüseyin Ağa b. Ahmed ve el-Hâc Yusuf b. Mehmed ve el-Hâc Mehmed b. Mustafa nâm kimesneler mahzarlarında ikrâr ve takrîr-i kelâm edip Tercümân Franko v. Can Batiste hâzır olduğu hâlde hâlâ mahrûsa-i Galata hısnı ebvâbından Karaköykapısı hâricinde vâki‘ iskelede merbût örf-i mellâhînde Şeytiye ta‘bîr olunur sefînemin âlât ve su ve kumanya ve kumanya vaz‘ olunan mahallerden mâ‘adasını İstanbul’dan Deryâ-yı Sefîd’de vâki‘ Girid cezîresinde kâin Hanya veyâhud Kandiye limanına varınca beş yüz yirmi beş guruşa mezbûrûn Hüseyin Ağa ve el-Hâc Yusuf ve el-Hâc Mehmed’e îcâr ve teslîm eylediğimde onlar dahi ber-vech-i muharrer iştirâken istîcâr ve kabûl eylediler dedikde gıbbe’t-tasdîki’ş-şer‘î yine kapudân-ı merkūm Paskal meclis-i mezbûrda eşhâs-ı mezbûre mahzarlarında i‘âde-i kelâm edip işbu târih-i kitâb-ı şehrînin yirmi[nci] günü tamâmına değin İstanbul’dan hareket olunup esnâ-i tarîkde Cezîre-i Sakız’a uğrana ve eğer sefîne-i mezbûrenin navlu beş yüz yirmi beş guruşdan ziyâde olursa ziyâdenin nısfı benim ve nısf-ı âharı eşhâs-ı merkūmenin ola ve cümle gümrük harcı mezbûrûnun olup konsolos ve liman harcları benim ola ve bu tarafda her ne mikdâr navl alınırsa ücret-i mezbûreye mahsûben ben kabz eyleyim inşâallâhu te‘âlâ selâmet ile zikr olunan Girid cezîresine vardıkda ücret-i mezbûre beş yüz yirmi beş guruş bana tamâmen edâ olunmadıkça sefîneden bir nesne ihrâc olunmamak üzere eşhâs-ı mezbûre ile beynimizde kavl ve ittifâk ve ahd ü mîsâk eyledik dedikde gıbbe’t-tasdîki’ş-şer‘î mâ-hüve’l-vâkı‘ bi’l-ibtigā ketb olundu.<br><br>Fî-gurre-i Zilhicce sene 1137.<br><br>Şuhûdü’l-hâl: İbrahim Çelebi b. Muharrem, Mustafa Çelebi b. Mustafa, Mustafa b. Ahmed, Mehmed b. Ahmed, Ali b. Ahmed. </p>          <br><a title="Önceki sayfa" style="text-decoration:none" href="./ayrmetin.php?idno=22023"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22025"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b273"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o441"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>