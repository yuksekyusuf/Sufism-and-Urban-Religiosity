﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 285<br>Hüküm no: 299<br>Orijinal metin no: [26b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hümâyûn Hâtun bt. Abdullah’ın Şeyhülislâm Esad Efendi Çeşmesi suyolu tamiri için vakf ettiği guruş</b><br><br>Vakfiye Elhamdü lillâhi’l-meliki’l-müte‘âl el-vâkıfu alâ külli’l-ahvâl ve’s-salâtü ve’s-selâmü alâ nebiyyihî Muhammedi’l-mevsûf bi ehâsini’l-hılâl ve mehâsini’l-hısâl ve alâ âlihî ve ashâbihî hayrü’l-ashâb ve hayrü’l-âl ve ba‘de, işbu kitâb-ı sıhhat nisâbın tahrîrine bâ‘is ü bâdî budur ki medîne-i hazret-i Ebâ Eyyûb Ensârî -radiye anhu Rabbihi’l-Bârî- iskelesi kurbunda sâkine fahrü’l-muhadderât sâhibetü’l-hayrât Hümâyûn Hâtun bt. Abdullah meclis-i şer‘-i şerîf-i lâzımü’t-teşrîfde, vakf-ı âti’z-zikre mütevellî nasb ve ta‘yîn eylediği Hüseyin Çavuş b. Abdullah mahzarında ikrâr ve takrîr-i kelâm edip etyab-ı mâlımdan ve ahsen-i menâlimden niyet-i hâlisa ile yüz esedî guruş ifrâz ve sâir emlâkimden mümtâz edip hasbeten lillâhi te‘âlâ ve taleben li merzâti’r-Rabbi’l-a‘lâ vakf-ı sahîh-i mü’ebbed ve haps-i sarîh-i muhalled ile vakf ve haps edip şöyle şart eyledim ki meblağ-ı mezbûr rehn-i kavî ve kefîl-i melî ile vech-i şer‘î üzre mütevellî yediyle senede onu on bir buçuk hesâbı üzre her sâl istirbâh ve istiğlâl olunup hâsıl olan ribh ve nemâsı mahrûse-i Galata a‘mâlinden kasaba-i Tophâne’ye tâbi‘ Ayas Paşa kurbunda Avni Efendi mahallesinde vâki‘ dâric-i medâric-i rahmetullâhi’s-samed şeyhülislâm Esad Efendi hazretleri binâ eylediği çeşmenin su yolu meremmetine sarf ve harc oluna ve mütevellî-i vakf-ı mezbûr cihet-i tevliyyet için yevmî bir akçe vazîfeye mutasarrıf ola deyû meblağ-ı mezbûru mütevellî-i mersûma teslîm ol dahi vakfiyet üzre kabz ve tesellüm eyledi dedikde gıbbe’t-tasdîk vâkıfe-i merkūme semt-i vifâkdan cânib-i şikāka teveccüh edip vakf-ı mezbûrdan rücû‘ ve ibtâl-i vakf mukaddemâtına şürû‘ eyleyip mütevellî-i mezbûr muvâcehesinde takrîr-i da‘vâ edip vakf-ı nukūd ınde’l-eimmeti’s-selâse bâtıl ve hilye-i sıhhat ve nifâzdan âtıl olup rücû‘ meşrû‘ olmağın rücû‘ eyledim. Meblağ-ı mezbûru istirdâd ederim dedikde mütevellî-i mezbûr dahi cevâbında fi’l-hakīka hâl nesc olunan minvâl üzredir, lâkin hazret-i İmâm Züfer -aleyhi rahmetullâhi’l-ekberden- İmâm Ensârî -aleyhi rahmetü’l-bârî- rivâyeti üzre sahîh ve câiz olup fî zamâninâ vülât ol rivâyet üzre hükme müvellâ oldukları menşûrlarında mastûrdur deyû imtinâ‘ edip işbu tevkī‘-i refî‘i zîver-i kitâb-ı anberîn-nikāb olan Efendi hazretleri huzûrunda müterâfi‘ân ve fasl u hasma tâlibân olduklarında, hâkim-i müşârün-ileyh -esbağallâhu te‘âlâ ni‘amehû aleyh- hazretleri dahi İmâm Züfer kavli üzre vakf-ı nukūdun sıhhatine hükm ettikden sonra, vâkıfe-i mezbûre inân-ı kelâmın semt-i âhara atf edip eğerçi hükm-i mezbûr ile vakf-ı nukūd-ı sıhhat hâsıla oldu. Lâkin İmâm-ı kebîr ve hümâm-ı hatîr Ebû Hanîfe-i Kûfî -cûziye hayrü’l-cezâ ve kûfiye- hazretleri katında sıhhat lüzûmu müstelzim olmayıp rücû‘ meşrû‘ olmağın tekrâr rücû‘ eyledim, meblağ-ı mezbûru mütevellî-i mesfûrdan taleb ederim dedikde mütevellî-i merkūm dahi tekrâr cevâba tesaddî edip eğerçi İmâm-ı A‘zam ve Hümâm-ı efhâm hazretleri katında sıhhat müstelzim olmamağla, vakıfdan rücû‘a miknet ve fesh ve ibtâle kudret var idiği müstağnî ani’l-beyândır. Lâkin İmâmeyn-i hümâmeyn katlarında sıhhat ve lüzûm tev’emân ve mütelâzımân olduğu zâhirdir. Pes re’y-i imâmeyn üzre nukūd-ı mezbûrenin vakfiyetinin lüzûmuna hükm taleb ederim deyicek hâkim-i müşârün-ileyh -lâ-zâle beyne’l-enâm- müşârün-ileyh tenfîz-i vakf tarafını tercîh ve ibkā-i hayrâtı tashîh kasd edip hâlâ amel ve fetvâ dahi imâmeyn-i mezbûreyn kavilleri üzre olmağın âlimen bi’l-hilâf fî mesâ’ili’l-evkāf, nukūd-ı mezbûrenin vakfiyetine hükm etmekle cümle eimme-i dîn -rahmetullâhi te‘âlâ aleyhim ecma‘în- kavilleri üzre vakıf sahîh ve lâzım olup naks ve nakzına mecâl muhâl oldu. Femen beddelehû ba‘demâ semi‘ahû fe-innemâ ismuhû ale’llezîne yübeddilûnehû inna’llâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm, cerâ zâlike, ve hurrire fi’l-yevmi’s-sâlis min Zilka‘deti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mefharü’l-ulemâ’i’l-kirâm Ahmed Efendi b. el-merhûm şeyhülislâm Ebûsaid Efendi, Efdalü’l-ulemâ’i’l-izâm Feyzullah Efendi b. el-merhûm şeyhülislâm Ebûsaid Efendi, İshak Efendi, Mustafa Efendi b. Hüseyin el-İmâm, Halil Çelebi, Ali Efendi b. Mehmed el-İmâm, İbrahim Ağa, Abdülmümin b. Hasan, İbrahim Bey b. Abdullah, Süleyman b. Abdullah, Ali Çelebi b. Mustafa, Süleyman Beşe b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=26307"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26309"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b285"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1092"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>