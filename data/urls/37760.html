﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 1003<br>Hüküm no: 816<br>Orijinal metin no: [186a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rus asıllı cariye Hatice’nin hür olduğunu ispat ettiği</b><br><br>Kezâlik akd-i meclis-i şer‘-i şerîf eyledikde müteveffâ-yı mezbûra rıkk-ı sâbıkını mu‘terife orta boylu açık kaşlı gök elâ gözlü Rusiyyetü’l-asl işbu Hadîce bt. Abdullah meclis-i ma‘kūd-ı mezbûrda müteveffâ-yı mezbûrun evlâd-ı sıgārının tesviye-i emrlerine bâ-hüccet-i şer‘iyye vasiyy-i muhtârı olmağla terekesine vaz‘-ı yed eden Süleyman Ağa b. el-Hâc Ömer mahzarında üzerine da‘vâ ve takrîr-i kelâm edip seyyidim müteveffâ-yı mezbûr Hüseyin Ağa b. Kasım b. Receb’in yedinde abd-ı memlûkü olduğum hâlde kasaba-i mezbûrede hâl-i kemâl-i sıhhatinde fevtinden iki ay mukaddem huzûr-ı Müslimînde [186b] malından beni âzâd ve zümre-i harâir-i asliyât silkine idrâc ve ilhâk edip ve fevtinden sonra terekesinin sülüsünden benim içün mu‘takam Hadîce’ye yüz guruş verile deyü vasiyet edip musırran-aleyhâ fevt olmağla terekesinin sülüsü mûsâ-lehâ-i mezkûra vâfî ve kâfî olmağla meblağ-ı mezbûru vasiyy-i mezbûrdan taleb eylediğimde teslîmden imtinâ‘ ve bana terekeden olup rık olmak üzere vaz‘-ı yed eder suâl olunsun dedikde gıbbe’s-suâl vasiyy-i mezbûr cevâbında mevsûfe-i mezbûre terekeden olup rık olmak üzere vaz‘-ı yedini ikrâr ve mevsûfe-i mezbûrenin vech-i muharrer üzere müdde‘âsını inkâr edicek mevsûfe-i mezbûreden müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden mahmiye-i mezbûrede Molla Şeref mahallesi ahâlîsinden olup müteveffâ-yı mezbûr ile ma‘an kasaba-i mezbûrede olan fahrü’l-a‘yân el-Hâc Şahin Ağa b. Sinan ve Halil Ağa b. Abdullah li-ecli’ş-şehâde meclis-i ma‘kūd-ı mezbûra hâzırân olup istişhâd olunduklarında fi’l-vâki‘ müteveffâ-yı mezbûr Hüseyin Ağa b. Kasım b. Receb işbu mevsûfe-i mezbûre Hadîce’yi yedinde câriye-i memlûkesi olduğu hâlde kasaba-i mezbûrede hâl-i kemâl-i sıhhatinde fevtinden iki ay mukaddem huzûrumuzda malından âzâd ve zümre-i ahrâr-ı asliyâta idrâc ve ilhâk edip ve fevtinden sonra terekesinin sülüsünden mevsûfe-i mezbûre Hadîce’ye yüz guruş verile deyü vasiyet edip musırran-aleyhâ fevt olmağla terekesinin sülüsü meblağ-ı mûsâ-bihâ-i mezkûra müsâ‘iddir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vâki‘ hâli mevlânâ-yı mezbûr kezâlik inhâ ve takrîr etmeğin mâ-vaka‘a kayd-şüd.<br><br>Fî 15 min-Cumâdelâhire sene 1110<br><br>Şuhûdü’l-hâl: Eş-şâhidûnü’s-sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=37759"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37761"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b1003"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1056"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>