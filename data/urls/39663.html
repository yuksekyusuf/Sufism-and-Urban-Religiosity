﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 357<br>Hüküm no: 371<br>Orijinal metin no: [76a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Ağa’nın Darüssaade Ağası Ak Mehmed Ağa ve mütevelli Mehmed Ağa bin Şaban huzurunda Daye Hatun mahallesindeki menzilini vakfiyet şartları üzere vakfeylediği</b><br><br>Şer‘iyyü’l-medlûl ve cerâ bi-en yetelakkā bi’l-kabûl harrerehü’l-fakīr Mehmed b. Abdülganî -âmelehallâhu te‘âlâ bi-fazlihi’s-seniyyi el-Kādî bi-askeri Rumeli el-ma‘mûre -lâ-zâlet inân-ı eltâfü’l-ilâhiye ma‘mûre-<br><br>Mâ hurrire fîhî min-asli’l-vakfı ve şerâitihî ve sahha ledeyye ve sahha beyne yedeyye ve hakemtü bi-sıhhatihî ve lüzûmihî fî-husûsihî ve umûmihî vâkıfen alâ muvâkıfi’l-hilâfi’l-cârî beyne’l-e’immeti’l-eslâf ve ene’l-abdü’l-fakīr Ali b. Abdurrauf el-Kādî bi-asâkiri Rumeli el-ma‘mûre -ufiye anhümâ-<br><br>Hamd ü sipâs ve şükr-i bî-kıyâs ol hâlik-i cinn ü inâs hazretlerine olsun ki, ahsen-i a‘yân ve eşref-i ekvân olan hulk-ı refî‘ü’ş-şân ve nev‘-i bedî‘i şân-ı insânı “ve rafa‘nâ ba‘zehum fevka ba‘zin derecâtin” mısdâkınca evvel-i fıtratda tefâvüt-i medâric ve tabakātı üzere ibdâ‘ ve tehâlüf-i merâtib-i derecât üzere ihtirâ‘ etdikden sonra bâzısına fazl u kemâl müyesser ve bâzısına envâ‘-i metâ‘ ve esâsı mukarrer edip eyâdî-i müeyyedelerden menâhic-i hayrât ve meberrâta makarr ve mâl u menâlden masârıf-ı hasenât ve sadakāta mazhar etmekle “Men câ’e bi’l-haseneti fe-lehû aşrü emsâlihâ” mûcebince mukābelesinde mesûbât-ı celîle ve ucûr-ı cezîle mukarrer kılınmışdır ve salât u salavât-ı vâsılât mu‘ayyin-i keyfiyet-i savm u salât ve mübeyyin-i envâ‘-i sadakāt olan seyyid-i kātıbe-i enbiyâ ve sipehsâlâr-ı rüsül-i asfiyâ Muhammed Mustafa hazretine ki îcâd-ı âleme sebeb-i vücûd-ı şerîfi ve nizâm-ı cihân-bâna bâ‘is-i zât-ı latîfi olup hitâb-ı müstetâb-ı “levlâke levlâk le-mâ halaktü’l-eflâk” ile (…) mesrûr ve teşrîf “ve mâ ca‘alnâke [erselnâke] illâ rahmeten li’l-âlemîn” kelimât-ı tayyibâtıyla ma‘rûf ve meşhûrdur ve dahi âl-i izâm ve ashâb-ı kirâmına ki herbiri necm-i burc-ı dîn ve kevâkib-i evc-i yakīndir -rıdvânullâhi te‘âlâ aleyhim ecma‘în- ammâ ba‘d, erbâb-ı elbâba rûşen ve hüveydâdır ki, dâr-ı dünyâ medâr-ı fenâ ve makarr-ı anâdır lâ-cereme âkıl ve dânâ oldur ki bir sâ‘atden gāfil ve her biri tâ‘atden kâhil olmayıp hâl-i âfiyetde [me’âl-i] âkıbeti tefekkür ve fâtiha-i umûrdan hüsn-i hâtimetini tedebbür edip sa‘âdet-i dâreyn ile mu‘azzez [ve mükerrem] olalar, binâen alâ-zâlik işbu mecelle-i şer‘iyyenin sâhibi ve vesîka-i mer‘iyyenin hâfizi Dârussaâde ağalarından Ak Mehmed Ağa demekle şehîr olan iftihârü’l-havâs ve’l-mukarrebîn ihtiyâru ashâbi’l-izzi ve’t-temkîn hâccü’l-haremeyini’ş-şerîfeyn es-sâ‘î beyne’s-Safâ ve’l-Merveteyn el-mahfûfu bi-inâyeti’l-meliki’d-deyyân Hazret-i Mehmed Ağa b. (…) meclis-i şer‘-i şerîf ve mahfil-i dîn-i münîfde vakf-ı âti’z-zikre li-ecli’t-tescîl mütevellî nasb eylediği [fahrü’l-]a‘yân Mehmed Ağa b. Şa‘ban el-müteferrika mahzarında ikrâr ve takrîr-i kelâm edip mahmiye-i Kostantıniyye -sînet ani’l-âfât [ve’l-beliyye]- mahallâtından Dâye Hatun mahallesinde vâkı‘ olup şirâ-i şer‘î tarîkiyle silk-i mülkümde olan bir tarafdan (…) Ağa b. ( ) mülkü ve bir tarafdan Oruç Ağa b. ( ) mülkü ve tarafeynden tarîk-i âm ile mahdûd ve muhavvata-i dâhiliyyesi iki fevkānî evi ve orta sofayı ve iki beyt süflî ve matbahı ve fırını ve bîʼr-i mâ ve hammâm ve kenîfi ve zât-ı eşcâr-ı müsmire ve gayr-i müsmire hadîkayı ve muhavvata-i hâriciyyesi kezâlik iki ulvî beyti ve orta sofayı ve bir süflî beyt-i sagīri ve ıstabl ve kenîfi ve cânib-i şarkīsinde vâkı‘ fevkānî ve tahtânî altı hücreli ve taraf-ı garbîsinde vâkı‘ beş bâb dükkân ve bir kahvehâneyi müştemil menzilimi âmme-i tevâbi‘ ve levâhıkı ve kâffe-i tarîk ve merâfıkı ile hasbeten lillâhi te‘âlâ vakf ve habs edip şöyle şart eyledim ki, hayâtda oldukça menzil-i mezbûrda ben sâkin olup benden sonra zikri sebk eden kahvehâne ve beş bâb dükkândan mâ‘adâsında utekām ve utekāmın evlâdı ve evlâd-ı evlâdı ve evlâd-ı evlâd-ı evlâdı zükûr ve inâsı ale’s-seviyye sâkin olup utekāmdan biri fevt oldukda hissesine evlâdı mutasarrıf olalar ve menzil-i mezbûrda sâkin olanların her biri yevmî üçer İhlâs-ı şerîf tilâvet edip sevâbını rûhuma ihdâ edeler ve zikr olunan kahvehâne ve beş bâb dükkânı mütevellî-i vakf ecr-i misli ile îcâr edip hâsıl olan ücretinden yevmî ikişer akçe vazîfe ile her kim mahalle-i merkūmede imâm ve müʼezzin olursa mescid-i mezbûrda yevmî birer cüz’-i şerîf tilâvet edip sevâbını rûhuma ihdâ edeler, ücret-i mezbûrenin zikr olunan iki cüzden ve zikri âtî yevmî birer akçe vazîfe-i tevliyetden fazlası utekām ve evlâd-ı utekām beyninde alâ kadri hısasihim mine’s-süknâ tevzî‘ oluna ve menzil-i mezbûrun meremmeti növbetlerinde sükkân üzerine ola ve ba‘d-ı inkırâzi’l-utekā ve’l-evlâd menzil-i mezbûr ve dekâkîn-i merkūmenin cümlesi ecr-i misli ile îcâr olunup hâsıl olan gallesinden zikr olunan iki cüzʼ-i şerîf ve meremmet-i menzilden ve ücret-i tevliyetden fazlası Haremeyn-i Şerîfeyn nâzırı ma‘rifeti ile surrelenip her sene fukarâ-i Haremeyn-i Şerîfeyn’e irsâl oluna ve mâdemki hayâtda olam vakf-ı mezbûrun tebdîl ve tağyîri ve tevliyeti kendi yedimde olup vefâtımdan sonra yalnız tevliyet utekā ve evlâd-ı utekādan aslahına meşrûta ola, ânlar munkarız oldukdan sonra Haremeyn-i Muhteremeyn mütevellîsi olanlar yevmî birer akçe vazîfe ile buna dahi mütevellî ola ve vakf-ı mezbûrun hasbî nezâreti umdetü ashâbi’l-izzi ve’t-tekmîn mü’temenü’l-mülûk ve’s-selâtîn zü’l-kadri’r-refî‘ ve’l-izzi’l-menî‘ el-mahfûfu bi-sunûfi avâtıfi’l-meliki’l-a‘lâ Hazret-i el-Hâc Süleyman Ağa hazretlerine meşrûta olup ibtigāen li-merzâtillâhi vakf-ı mezbûrun ahvâline nazar-ı şerîflerini dirîğ buyurmayalar, anlardan sonra her kim ol makām-ı şerîfe nâil olursa nâzır olalar, minvâl-i muharrer üzere ta‘yîn-i masârıf ve şürutdan sonra menzil-i mezbûru bi-cümleti’t-tevâbi‘ mütevellî-i mûmâ-ileyhe teslîm ettim, ol dahi bi-hasebi’t-tevliye kabz ve tesellüm edip vakfiyyet üzere tasarruf etdi deyüp mütevellî-i merkūm dahi menzil-i mezbûru kabz ve tesellüm ve vakfiyyet üzere tasarruf etdiğine mu‘terif olup [76b] emr-i vakf bu minvâl üzere ikmâl ve tetmîm olunduktan sonra vâkıf-ı müşârun-ileyh -efâzallâhu sicâle ni‘amihî- takrîr-i kelâm edip eğerçi sıhhat-i vakf-ı akārda hilâf yoktur, lâkin İmâm-ı a‘zam ve hümâm-ı akdem ve efham sirâcü’l-ümme tâcü’l-e’imme Ebû Hanîfe el-Kûfî -cüziye hayre’l-cezâ ve kûfiye- katında luzûm sıhhate lâzım olmayıp vâkıf vakfını mülk-i kadîmine ircâ‘a kādir olmağın mezheb-i imâm-ı mezkûre binâen zikr olunan vakıfdan rücû‘ ve mülk-i kadîmime red taleb ederim dedikde mütevellî-i mesfûr istintâk oldukda eğerçi İmâm-ı A‘zam hazretlerinin mezheb-i şerîfleri üzere hâl zikr olunan minvâl üzeredir, lâkin İmâm Rabbânî Ebû Yusuf eş-şehîr bi’l-imâm-ı sânî huzûrunda mücerred vakaftü demekle lüzûm sıhhate lâzım olduğuna hâzim olup İmâm Muhammed b. Hasan eş-Şeybânî hazretleri dahi teslîm ile’l-mütevellî için lüzûm-ı vakıfda tevakkuf etmemişdir deyüp bu kitâb-ı müstetâb-ı âsâr-ı kalem-i anberîn-famı ile tahliye ve tezyîn eden hâkim-i hâsım ellezî lâ-yehâfu fi’llâhi levmete lâimin ve helâli harâmdan fâsıl olan âdil-i bî-mu‘âdil hazretlerinden alâ re’yi’l-imâmeyni’l-hümâmeyn lüzûm-ı vakf-ı mezbûra hüküm taleb edicek, hâkim-i müşârun-ileyh lâ-zâle müşârun-ileyh beyne’l-enâm hazretleri ba‘de’n-nazari’d-dakīk ve’t-teemmüli’l-enîk cânib-i vakfı evlâ ve ahrâ görüp âlimen bi’l-hilâf vakf-ı mezkûrun lüzûmuna dahi hüküm edip akār-ı mezbûr vakf-ı lâzım oldu, min-bâ‘d nakz u nıkzına mecâl muhâl olmuşdur, her kim tebdîline sâ‘î ve tağyîrine mütasaddî olursa envâ‘-i azâb ve esnâf-ı ikāb ile mu‘azzeb ve mu‘âkab ola.<br><br>Tahrîren fî-evâsıtı Cemâziyelâhir fî-şühûr sene ihdâ ve selâsîn ve elf.<br><br>Şuhûdu’l-hâl: Fahrü’l-akrân Ahmed Ağa b. Abdülmennân Ağa-yı Sarây-ı Atîk, fahrü’l-a‘yân Bayram Kethüdâ b. ( ), fahrü’l-akrân Ahmed Ağa …? Hâssa, fahrü’l-emâcid ve’l-ekârim el-Hâc Bekir Serteberdârân-ı Sarây-ı Atîk, mefharü’l-akrân Yusuf Ağa Ser-sikkekân-ı Hâssa, fahrü’l-a‘yân Bekir Ağa b. Hasan el-müteferrika, fahrü’l-emâcid ve’l-ekârim Mehmed Ağa b. Şa‘ban el-müteferrika, Ömer Ağa Üstâd-ı Bâğçe-i Davudpaşa, fahrü’l-cüyûş es-Seyyid Süleyman Çavuş b. ( ), Himmet Ağa b. Abdullah el-cündî, fahrü’l-cüyûş Mehmed Çavuş b. ( ), Mustafa Ağa b. Abdullah el-za‘îm, Mevlânâ Mehmed Efendi el-imâm, el-Hâc Mahmud b. Ahmed et-tâcir, İbrahim b. ( ) el-müezzin, Veli b. ( ) el-kayyim, Yusuf b. Abdullah el-bevvâbü’s-sultânî, Abdi b. ( ) Üstâd-ı Matbah-ı Hâssa, Ali Beşe b. Abdullah er-râcil, Mevlânâ Mehmed Efendi b. Ahmed el-müsta‘id ve gayruhüm.<br><br>Kuyyide fî-6 Şevvâlü’l-mükerrem li-sene 1033.</p>          <br><a title="Önceki sayfa" style="text-decoration:none" href="./ayrmetin.php?idno=39662"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39664"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b357"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o362"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>