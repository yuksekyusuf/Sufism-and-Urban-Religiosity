﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 138 Numaralı Sicil (H.1237-1238 / M. 1821-1822)<br>cilt: 87,&nbsp;sayfa: 323<br>Hüküm no: 305<br>Orijinal metin no: [70b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Arnavud Halil Beşe b. Abdurrahman’ın ekmekçi iskemlesi gediğini Molla Hüseyin b. Nezir ve Yaşar Beşe b. Mehmed Tahir’e sattığı</b><br><br>Kasımpaşa’da tabla mübâya‘ası<br><br>Mahrûse-i Galata’ya muzâfe Kasımpaşa’da kâin ekmekçi tablakârlarından Arnavud Halil Beşe b. Abdurrahman nâm kimesne meclis-i şer‘-i hatîr-i lâzımü’t-tevkīrde kasaba-i mezbûrede Cum‘apazarı nâm mahâlde vâki‘ habbâz fırını ve değirmeninde ekmekçi ustaları olan bâ‘is-i hâzihi’l-vesîka Molla Hüseyin b. Nezir ile şerîki olup kendi nefsinden asıl ve diğer şerîkleri Yaşar Beşe b. Mehmed Tâhir tarafından husûs-ı âti’l-beyânı tasdîka vekîl-i şer‘îsi Molla Ali b. Ömer nâm kimesne mahzarlarında Mehmed Ağa b. Ahmed nâm kimesne hâzır olduğu hâlde ikrâr-ı tam ve takrîr-i kelâm edip mezbûr Mehmed Ağa’ya yedimizde olan işbu sene-i mübâreke Muharremi’l-harâmının yirmi altıncı günü ile müverraha ve sâbıkā kasaba-i mezbûre nâibi es-Seyyid Esad Efendi’nin imzâ ve hatmini hâviye bir kıt‘a hüccet-i şer‘iye nâtıka olduğu üzere zimmetinde cihet-i karzdan edâsı vâcib deynim olan altı yüz guruş semeni târih-i merkūmdan bir sene müeccelen yedinden iştirâ ve kabz eylediğim kitâb semeninden dahi doksan guruş ki cem‘an altı yüz doksan guruş deynim mukābilinde zikr olunan kasaba-i mezbûrede Sebil kapısında vâki‘ mâ-i lezîz çeşmesi önünde mevzû‘ mâlik olduğum beyne’l-esnâf ekmekçi iskemlesi gediği ta‘bîr olunur bir iskemle ve bir tablamı rehin vaz‘ ve teslîm eylediğimde mezbûr Mehmed Ağa dahi ba‘de’l-irtihân ve’l-kabz bana i‘âre etmekle yedimde âriyet olan sâbıku’z-zikr iskemle ve tablayı yine rehniyet üzere merkūma def‘ ü teslîm ol dahi ba‘de’l-kabz mezbûr Mehmed Ağa ber-vech-i muharrer zimmetinde alacağı olan meblağ-ı mecmû‘-ı mezkûrun yüz doksan guruşu mutâlebesine müte‘allika âmme-i da‘vâdan kabûlümü hâvî zimmetimi ibrâ ve iskāt eylediğinde meblağ-ı mecmû‘-ı merkūmdan zimmetimde bâkī deynim olan beş yüz guruşu dahi şürekâ-i mezbûrûn Molla Hüseyin ve Yaşar Beşe [ve] Molla Ali bi-şarti’r-rücû‘ emrimle hâzır-ı merkūm Mehmed Ağa’ya müşterek mâllarından edâ ve teslîm ol dahi ahz ü kabz edip << ol-vechile hâlâ yedinde>> zikr olunan iskemle ve tablayı rehniyetden fekk ve bana redd ü teslîm ben dahi yedinden ahz ü kabz edip ol-vechile hâlâ yedinde mevcûd akd-i âti’z-zikrin sudûruna değin yedimde mâlım ve mülküm olan mahâll-i merkūmda kâin beyne’l-esnâf ekmekçi iskemlesi gediği ta‘bîr olunur bir iskemle ve bir tabla ve sâir âlât-ı lâzımemi tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ve safka-i vâhide ile bin sekiz yüz guruşa asılân-ı mezbûrân Molla Hüseyin ve Molla Ali ve müvekkil-i mezbûr Yaşar Beşe’ye ale’l-iştirâki’s-seviyy bey‘ ü temlik ve teslîm eylediğimde onlar dahi yedinden iştirâ ve temellük ve tesellüm [71a] ve kabz ü kabûl edip semeni olan meblağ-ı merkūm bin sekiz yüz guruşu mezbûrûna cihet-i karzdan bin üç yüz guruş ve bi-şarti’r-rücû‘ emrimle hâzır-ı merkūm Mehmed Ağa’ya müşterek mâllarından edâ ve teslîm eyledikleri meblağ-ı merkūm beş yüz guruş ki cem‘an zimmetimde deynim olup iştirâken alacak hakları olan bin sekiz yüz guruşa takas ve mahsûb ve ol-vechile istifâ-yı hak eylediğimde onlar dahi mukāssa ve kabûl edip mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile kabûlü hâvî ibrâ ve iskāt dahi etmemizle fîmâ-ba‘d zikr olunan iskemle ve tabla ve sâir âlât-ı lâzıme-i ma‘lûmede benim kat‘a alâka ve medhalim kalmayup merkūmân Molla Hüseyin ve Molla Ali ve müvekkil-i mezbûr Yaşar Beşe’nin ale’l-iştirâki’s-seviyy mâl-ı müşterâları ve hakk-ı sırfları olmuşdur dedikde hâzır-ı merkūm Mehmed Ağa ile mezbûrân Molla Hüseyin ve Molla Ali’den her biri bi’l-asâle ve bi’l-vekâle tasdîk eylediği mâ-vaka‘a [bi’t-taleb ketb olundu.]<br><br>Fî 28 Şa‘bân sene 1238.<br><br>Şühûdü’l-hâl: Kethudâ Mehmed Efendi, Yiğitbaşı Mehmed Ali Ağa, Nazım Ağa.</p>          <br><a title="Önceki sayfa" style="text-decoration:none" href="./ayrmetin.php?idno=33202"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33204"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist138&bsm=ist138b323"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist138&bsm=ist138o405"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>