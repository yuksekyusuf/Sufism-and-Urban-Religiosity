﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 120<br>Hüküm no:  100<br>Orijinal metin no: [19b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Üveys Bey b. Yusuf’un vârislerinin miras kahvehâne ve arsasını Bektaş Ağa b. Hasan’a sattıkları ve devrettikleri</b><br><br>Mahmiye-i Kostantıniyye’de Karagümrük mahallesinde bundan akdem müteveffâ olan Üveys Bey b. Yusuf nâm kimesnenin sulbî oğulları Mehmed ve Mustafa nâm kimesneler meclis-i şer‘de, mahmiye-i merkūmede Çavuşbaşı Mescidi mahallesi sükkânından olan bâ‘isü’l-kitâb Bektaş Ağa b. Hasan nâm kimesne tarafından husûs-ı âti’l-beyâna vekîl olup, vekâleti mahzar-ı hasm-ı câhidde Ahmed Bey b. Şaban ve diğer Ahmed Bey b. Mustafa nâm kimesneler şehâdetleri ile sâbite olan Hüseyin Bey b. Hasan nâm kimesne mahzarında bi tav‘ihâ ikrâr ve takrîr-i kelâm edip, mahmiye-i merkūmede Yenibahçe nâm mevzi‘ kurbunda vâki‘ bir tarafı merhûm Çivizâde Efendi Vakfı ve bir tarafı Alacacı Receb mülkü ve iki tarafı tarîk-i âm ile mahdûd olup arsasının mahmiye-i merkūmede Aksaray’da câmi‘i olan merhûm Murad Paşa Vakfı’na yevmî ikişer akçe ücret-i maktû‘ası olup üç bâb odayı müştemil olan bir bâb kahvehânenin ebniye-i memlûkesi babamız müteveffâ-yı merkūmdan bi tarîki’l-irsi’ş-şer‘î [bize] intikāl etmişdi. El-hâletü hâzihî zikr olunan kahvehânenin ebniye-i memlûkesi müvekkil-i mûmâ-ileyh Bektaş Ağa’ya elli iki bin nakd-i râyic fi’l-vakt akçeye bey‘-i kat‘î ile bey‘ ve teslîm eylediğimizde, müşârunileyh Bektaş Ağa dahi vech-i meşrûh üzre iştirâ ve kabûl eyledikden sonra semeni olan elli iki bin akçeyi alâ vechi’l-münâsafa meclis-i şer‘de vekîl-i merkūm Hüseyin Bey yedinden alıp kabz ve tesellüm edip arsasının dahi hakk-ı tasarrufunu mütevellî-i vakf-ı merkūm olan Mustafa Bey ma‘rifetiyle müvekkil-i mûmâ-ileyh Bektaş Ağa’ya tefvîz ve teslîm eylediğimizde mezbûr dahi vech-i mastûr üzre tefevvuz ve tesellüm eyledi. Ba‘de’l-yevm keyfe mâ yeşâ mutasarrıf olsun dediklerinde, mukırrân-ı merkūmân Mehmed ve Mustafa’yı ikrâr-ı meşrûhlarında mezbûr Hüseyin Bey dahi bi’l-vekâle tasdîk ve minvâl-i muharrer üzre iştirâ ve tefevvuz edicek, mâ vaka‘a bi’t-taleb ketb olundu. Tahrîren fî evâili Saferi’l-muzaffer min şuhûri li sene selâsin ve erba‘în ve elf.<br><br><br>Şuhûdü’l-hâl: Ramazan Efendi el-İmâm, Resûl Halîfe el-Müezzin, Mehmed Efendi el-Müezzin, Hasan b. Memi, Hasan Çelebi, Halil Çelebi b. Ali, Mehmed b. Rıdvan. </p>          <br><a title="Önceki sayfa" style="text-decoration:none" href="./ayrmetin.php?idno=39766"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39768"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b120"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o345"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>