﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 156<br>Hüküm no: 89<br>Orijinal metin no: [18b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ömer Ağa b. Hüseyin’den mirasçılarına kalan iki oturakçı dükkânının Mustafa Efendi b. Hâfız Yusuf’a satılması</b><br><br>Oturakçı dükkânı mübâya‘ası Galata’da 15000 guruş<br><br>Âsitâne-i sa‘âdet âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı hazret-i cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen medîne-i Hazret-i Ebâ Eyüb el-Ensârî radiye anhü Rabbühü’l-bârî mahallâtından Baba Haydar mahallesinde sâkin iken bundan mukaddem vefât eden liman çavuşlarından Ömer Ağa b. Hüseyin b. Abdullah’ın verâseti zevce-i menkûha-i metrûkesi Emine Hanım bt. Süleyman ile sulbiye sagīre kızı Fâtıma Raife ve li-ebeveyn kız karındaşı Rukiye Hanım’a münhasıra olduğu lede’ş-şer‘i’l-enver zâhir ve mütehakkık oldukdan sonra sagīre-i mezbûre Fâtıma Raife’nin vâlidesi ve tesviye-i umûruna kıbel-i şer‘den mansûbe vasîsi zâtı ta‘rîf-i şer‘î ile mu‘arrefe olan mezbûre Emine Hanım uht-i mezbûre Rukiye Hanım’ın sadrî kebîr oğlu ve tarafından husûs-ı âti’l-beyânda vekîl olduğu zâtını ârifân Muhzır Servet Ağa b. Mehmed Arif ve Mekteb-i Harbiye-i Şâhâne kâtib-i sânîsi Mehmed Efendi b. Ebubekir şehâdetleriyle ber-nehc-i şer‘î sâbit olan tütüncü esnâfından Ahmed Ağa b. Mehmed hâzır olduğu hâlde meclis-i şer‘-i münîrde cennet-mekân firdevs-âşiyân merhûm ve mağfiret-nişân Sultan Bayezid-i Velî Hân aleyhi sicâlü’l-gufrân hazretlerinin muvakkıthânesi muvakkıtı bâ‘isü’l-kitâb Mustafa Efendi b. Hâfız Yusuf mahzarında mahrûse-i Galata’da vâki‘ oturakçı esnâfının kethüdâsı İdris Ağa b. Veliyyüddin tarafından mürsel vekîli mezbûr Servet Ağa hâzır olduğu hâlde bi’l-asâle ve bi’l-vesâye ikrâr-ı tâm ve takrîr-i kelâm edip mahrûse-i Galata’da Câmi’-i Kebîr mahallesinde Bât pazarı nâm mahalde münâdîlere mahsûs dükkân sırasında vâki‘ iki tarafdan es-Seyyid Mehmed b. es-Seyyid Hasan ve zevcesi Şerife Meryem Hatun bt. Veliyyüddin dükkânları ve bir tarafdan Mehmed Efendi dükkânı ve taraf-ı râbi‘i tarîk-i âm ile mahdûd merhûm Kadı Hüsameddin Vakfı müsakkafâtından Âişe Hanım bt. el-Hâc Mehmed Tahir’in bi’l-icâreteyn taht-ı tasarrufunda olan şehriye elli para kirâlı bir kemer tahtında birbirine muttasıl beynehümâları tahta perde ile fâsılalı iki bâb oturakçı dükkânları derûnlarında mevcûde beyne’l-esnâf gedik ta‘bîr olunur âlât-ı lâzime-i ma‘lûmeleri yedimde olup bin iki yüz kırk yedi senesi Cumâdelâhiresi’nin on sekizinci günü ve sene-i merkūme Recebi’l-ferdinin yirmi beşinci günleri târihleriyle müverrahalar ve ol târihde mahrûse-i mezkûre kādısı olan Uncuzâde Hafız Mustafa Efendi merhûmun imzâ ve hatmlarıyla mahtûme ik kıt‘a mübâya‘a hücceti ve bin iki yüz yetmiş dört senesi Saferi’l-hayrının yirmi altıncı günü târihiyle müverraha ve ol târihde medîne-i Üsküdar nâibi olan müderrisîn-i kirâmdan mekremetlü es-Seyyid Ahmed Hilmi Efendi’nin imzâ ve hatemini hâviye bir kıt‘a mübâya‘a hücceti ve kethüdâ-yı mezbûrun takdîm eylediği bir kıt‘a ilmühaber mantûklarınca zevcim müteveffâ-yı mezbûr Ömer Ağa’nın hayâtında ile’l-vefât müstakillen yedinde mülkü ve ba‘de vefâtihî benimle vasîsi olduğum sagīre-i mezbûre Fâtıma Raife ve müvekkile-i mezbûre Rukiye Hanım’a mevrûs olmağla ben bi’l-asâle ve bi’l-vesâye ve vekîl-i hâzır-ı mezbûr Ahmed Ağa dahi müvekkilesi mezbûre Rukiye Hanım’a izâfetle bi’l-vekâle ber-minvâl-i muharrer mâlik olduğumuz âlât-ı gedik-i mezkûru medîne-i Eyüb mahkemesinden vurûd eden bir kıt‘a ilmühaber mantûkunca münâdî Galatalı Ahmed Ağa nidâsıyla sûk-ı sultânî ve mecma‘-ı nâs olan mahallerde lede’l-müzâyede ve gıbbe inkıtâ‘ı’r-rağbe el-yevm semen-i misli idüğü cerîdede mazbûtü’l-esâmî müsliminin alâ tarîki’ş-şehâde ihbârlarıyla zâhir ve mütehakkık olan on beş bin guruşa tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûr Mustafa Efendi’ye bey‘ ve temlîk ve teslîm eylediğimizde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm on beş bin guruşu tamâmen bize def‘ u teslîm biz dahi yedinden bi’l-asâle ve bi’l-vesâye ve bi’l-vekâle tamâmen ahz u kabz ve müteveffâ-yı mezbûrun defter-i kassâmına idhâl edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile kabûlümüzü hâvî ancak bi’l-asâle ve izâfetle bi’l-vekâle ibrâ vü ıskāt eyledik ba‘de’l-yevm âlât-ı gedik-i mezkûrlarda benimle sagīre-i mezbûre Fâtıma Raife ve müvekkile-i mezbûre Rukiye Hanım’ın aslâ ve kat‘â alâka ve medhalimiz kalmayıp mezbûr Mustafa Efendi’nin mülk-i müşterâsı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 13 Zilka‘de sene 1278<br><br>Şuhûdü’l-hâl: Muhzır Süleyman Ağa b. ( ), Muhzır Mustafa Ağa b.<br><br>Muhzır Şakir Ağa b.( ), Muhzır Feyzullah Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35763"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35765"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b156"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o405"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>