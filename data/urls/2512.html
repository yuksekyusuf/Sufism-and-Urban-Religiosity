﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 200<br>Hüküm no: 194<br>Orijinal metin no: [40b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Ağa’nın Salih Mehmed Efendi’ye olan borcuna karşılık evini ve bir cariyesini vermesi ve kalan borcunun da tecil edilmesi</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘den Mevlânâ İbrahim Efendi b. eş-Şeyh Hızır irsâl olunup ol dahi sâbıkā Bursa kādısı olan a‘lemü’l-ulemâi’l-mütebahhirîn efdalü’l-fudalâi’l-müteverri‘în Salih Mehmed Efendi necli’l-müvellâ’l-merhûm Çeşmî Mehmed Efendi’nin mahmiye-i İstanbul’da Sinan Ağa mahallesinde vâki‘ sa‘âdet-hânelerine varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i mübîn etdikde mahmiye-i mezbûrede Altıboğça mahallesi ahâlîsinden olan Hüseyin Ağa b. Mehmed’in sulbî kebîr oğlu ve tarafından menzil-i âti’l-beyân ile câriye-i âtiyetü’l-beyânı bey‘e ve semenlerini vech-i âtî üzere takasa vekîl olduğu Mahmud Ağa b. Ömer ve Abdullah b. Abdülmennan şehâdetleri ile sâbit olan Mehmed Çelebi nâm kimesne meclis-i şer‘-i şerîfde işbu bâ‘isü’l-kitâb mûmâ-ileyh Salih Mehmed Efendi mahzarında ikrâr ve takrîr-i kelâm edip babam ve müvekkilim mezbûr Hüseyin Ağa medîne-i Üsküdar’da Hamza Fakıh mahallesinde vâki‘ bir tarafdan ba‘zan Rahime Hatun Vakfı ve ba‘zan Keresteci Halil Çelebi Vakfı ve ba‘zan Kadızâde Mehmed Efendi mülkü ve bir tarafdan Ebezâde Mustafa Çelebi mülkü ve bir tarafdan tarîk-i âm ve bir tarafdan Belkıszâde Mustafa Çelebi mülkü ile mahdûd hâricen ve dâhilen fevkānî ve tahtânî büyût-ı adîde ve üç su kuyusu ve zât eşcâr-ı müsmire ve gayr-ı müsmire bağçeyi müştemil menzilini bin yetmiş altı senesi Rebî‘ülevveli’nin on sekizinci günü yedinde mülk ve hakkı olduğu hâlde mûmâ-ileyh Salih Mehmed Efendi’ye iki bin esedî guruşa bi-tarîkı’l-istiğlâl bey‘ ve teslîm ve kabz-ı semen edip mûmâ-ileyh Salih Mehmed Efendi dahi ba‘de’l-iştirâ ve’t-tesellüm gıbbe’t-tahliyeti’ş-şer‘iyye ve’t-tekābuzü’l-mer‘î menzil-i mezbûru külle şehrin otuz üç tamâm ve bir sülüs esedî guruşa babam mezbûr Hüseyin Ağa’ya îcâr ol dahi istîcâr etdikde semen-i mezbûr iki bin esedî guruşa ve gerek menzil-i mezbûr ile ücret-i lâzımesine tarafeynden emir ve kabûlü hâviye kefâlet ile ben kefîl olduğumdan sonra menzil-i mezbûru târîh-i kitâba gelince babam mezbûr Hüseyin Ağa vech-i muharrer üzere zabt etmiş idi, hâlâ vekâlet-i mahkiyem hasebi ile menzil-i mezbûru cemî‘ tevâbi‘ ve levâhıkı ve kâffe-i hukūk ile yedi yüz esedî guruşa ve babam mezbûr Hüseyin Ağa’nın mülkü olan işbu orta boylu gök gözlü sarı açık kaşlı Rusiyyetü’l-asl Gonca bt. Abdullah nâm câriyemi iki yüz esedî guruşa mûmâ-ileyh Salih Mehmed Efendi tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile bey‘ ve teslîm, ol dahi iştirâ ve tesellüm etdiğinden sonra semenleri olan meblağ-ı mezbûr dokuz yüz esedî guruşu babam mezbûr Hüseyin Ağa’nın deyn-i mezbûrunun dokuz yüz guruşuna takas ve yüz guruşunu dahi nakden edâ ve teslîm edip cem‘an bin esedî guruşu bu vech üzere edip mûmâ-ileyh Salih Mehmed Efendi dahi mukāssa ve istîfâ etdiğinden sonra babam mezbûr Hüseyin Ağa’nın deyn-i mezbûrundan bâkī babam mezbûr Hüseyin Ağa’nın hakkında mu‘accel olup benim hakkımda müeccel olmak üzere babamın deyn-i mezbûrundan bâkīyi târîh-i kitâbdan iki yüz gün tamâmına değin tecîl eyledi dedikde mukırr-ı mezbûru cemî‘ kelimâtında mûmâ-ileyh Salih Mehmed Efendi [41a] bi’l-muvâcehe ve bi’l-müşâfehe tasdîk ve tahkīk etdiğinden sonra husûs-ı mezbûru mevlânâ-yı mezbûr mahallinde tahrîr ve ba‘dehû ma‘an irsâl olunan Abdi Çelebi b. Hüseyin ile meclis-i şer‘a gelip alâ-vukū‘ihi inhâ ve takrîr etmeğin mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâdî aşer min-Recebi’l-mürecceb li-sene ihdâ ve semânîn ve elf.<br><br>Şuhûdü’l-hâl: Ahmed Efendi b. Emrullah el-müderris, Şa‘bân Efendi b. Mikail?, Receb Beşe b. Halil, Mehmed Beşe b. Abdullah el-mübâşir, Ali Çelebi b. Receb.</p>          <br><a title="Önceki sayfa" style="text-decoration:none" href="./ayrmetin.php?idno=2511"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2513"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b200"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o583"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>