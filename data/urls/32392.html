﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 532<br>Hüküm no: 395<br>Orijinal metin no: [142a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’da ahalinin mallarını gasp ve ırzlarına tecavüz eden eşkıyanın kanlarının helal olduğu, bunların görüldükleri yerde ahali tarafından üzerlerine varılıp cemiyetlerinin dağıtılması, yeniçeri olanların da Ocak’ta korunmayıp cezalandırılması</b><br><br>Dem heder fermânı.<br><br>Mukābele şüd.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Makarr-ı Hilâfet-i aliyyem olan mahmiye-i Kostantıniyye -sânehâllâhu te‘âlâ ani’l-âfâti ve’l-beliye- sükkân ü kuttânının vücûh-i emniyet ü râhatları umûmen memâlik-i İslâmiye halkının itmînân ve refâhiyetlerini mûcib olmakdan nâşî böyle ferâğ ve âsâyişi etrâf ve aktâr-ı bilâd ve ibâda sârî sevâd-ı a‘zam ahâlîsinin emn ü istirâhatları nasb-ı ayn-ı şâhâne ve umde-i meârib-i Pâdişâhânem iken ba‘zı kendini ve diyânetini bilmez câhil ve Hak te‘âlânın evâmir ve nevâhîsinden gāfil eşhâs u erâzil makūleleri ibâdullâhın emvâl ü eşyâlarını gāret ve hetk-i a‘râza cesâret eylediklerine binâen o makūle eşkıyânın -Fe-kātilü’lletî tebgī hatta tefîe ilâ-emrillâh- nass-ı kerîmi üzere demleri heder ve katl ve i‘dâmları mutâbık-ı şer‘-i enver olmak hasebiyle bu def‘a Mısır Çarşısı ve Tahmîsönü ve sâir ba‘zı mahallerde hammâl tâifesi ve sâir erâzil ü eşhâs makūleleri ibâdullâhın emvâl ü eşyâlarını gasb ü gāret ve esvâk ve pazarda geşt ü güzâr eden ehl-i ırz ve nisvân tâifesine ta‘arruza ve tenhâ mahallerde ehl-i İslâm ve re‘âyâdan cebren ve kahren ihâfe ile akçelerini ahze cesâret ve bunların emsâli rızâu’llâha ve rızâ-[yı] şâhâneme münâfî ve Müslimânlığa yakışmayan nice nice tahammül olunmayacak ve havsala-i İslâma sığmayacak harekât-ı bâgıyâneye mücâseret eylediklerinden vedî‘atu’llâh olan cemî‘ ibâdullâhın adem-i emniyet ile meslûbü’r-râha olduklarından otuz iki esnâf ahâlîsi ve ihtiyâr ve kethudâları cem‘-i kesîr ile Bâb-ı Âlî’ye gelip müdakkıku’l-kelim olarak bess-i şekvâ ve mukaddemâ verilen emr-i âlî mûcebince fermânım ısdârını istid‘â eylediklerinden mâ‘adâ esnâf-ı mezkûrenin bu vechile ifâdelerini bi’l-fi‘il Sekbânbaşı olan iftihârü’l-emâcid ve’l-ekârim el-Hâc Mehmed -dâme mecduhû- bâ-takrîr inhâ etmiş olduğundan bu bâbda ahkâm-ı İlâhiye ve mukaddemlerde verilen evâmir-i seniyye ve fetevâ-yı şerîfe muktezâlarının icrâsı lâzıme-i mülk-dârî ve hilâfet-penâhî’den olduğuna binâen “Yeniçeri Ocağı ecdâd-ı ızâmımdan mevrûs ve Devlet-i aliyyeme asabe mesâbesinde olmağla mâdâm ki lâbis-i libâs-ı hayatdayım, kadîm ocaklarıma kadîmden Kitâbullâh’a muvâfık ve şer‘-i şerîfe mutâbık kānûn ile vaz‘ olunan âyin ve yol ve erkânlarıyla amel ve hareket ve itâ‘atlerinde sâbit olanlara her kim kem nazar ile bakıp ve sû-i kasdeder ise Kahhâr-ı Zü’l-celâl’e mazhar olsun. Fe-emmâ şer‘-i şerîf ve kānûn-ı münîfe mugāyir ve yol ve erkâna muhâlif ve Müslimânlıkdan hâric işlere ve irtikâbât ve menhiyyâta mütecâsir olanlar Ocaklu değildir. O makūleleri kurs-ı gümüş gibi Ocağında kabûl ve istishâb ile ocakların nâmını telvîs eden o makūle erâzil ü eşhâsı Ocak’da kabûl etmezler. Müslimân olup Allah ve Peygamber’i bilen ve Ocağın temeli nedir âşinâ olan ve ehl-i ırz olan ve dîn ve îmânını ve âyin [ü] erkânını bilen menhiyyâtı irtikâb eden yaramazların iktizâ eden tedîbini görsünler. Cümle Ocak ihtiyârlarını ve esnâf ve sâir nâmûs-ı saltanat-ı seniyyemi vikāyet ve himâyet edenleri ve zâbitân ve bi’l-cümle ahâlîye işbu hatt-ı hümâyûnum mazmûnunu muvâcehelerinde kırâet ve tefhîm ve bu vechile şer‘an ve kānûnen ve örfen erâzilin hakkından gelinmesi ve emn [ü] emân ve ibâdullâhın râhatı matlûbumdur icrâsına mübâderet olunsun. Hudâ-yı Müte‘âl gayret-i dîniyesi olanları berhûrdâr edip İslâm’a yakışmaz münkerâtda ve umûrundan hâric harekete cesâret edenleri Kahhâr ismiyle kahreylesin” deyü hatt-ı hümâyûn-ı şevket-makrûnum şeref-rîz-i sudûr olmağla gerek Sekbânbaşı mûmâ-ileyh ve gerek sâir Ocak ağaları ve odabaşıları ve zâbitler bi’l-cümle neferât kullarım ehl-i ırz ile birlikde olup zâtlarında olan diyânet ve sadâkat muktezâsınca hakk-ı nân u nemeke ri‘âyet ve uğur-ı hümâyûnumda izhâr-ı merâsim-i gayret-i diyânet ile ibâdullâh üzerlerinden def‘-i zarar-ı erâzil ü eşkıyâya dikkat ve fîmâ-ba‘d dahi böyle rızâu’llâha ve rızâ-yı Resûlullâh’a mugāyir harekete cesâret eden bâgīlerin fetvâ-yı şerîfe mûcebince şer‘an tedîbât-ı lâyıkaları icrâsı vâcibeden olmakdan nâşî bi’l-cümle esnâf ve erbâb-ı hiref ve ashâb-ı dekâkîn ve sûkda bulunan ibâdullâh ıyâz[en] billâhi te‘âlâ ba‘d-ezîn ol makūle eşkıyâyı görmek lâzım gelir ise derhâl gayûrâne üzerlerine varıp kat‘an emân ü zaman vermeyip cem‘iyetlerin tefrîk ve ele getirmeleri için [142b] zikrolunan esnâf kethudâlarını ve yiğitbaşı ve ihtiyâr ve söz sahiblerini getirtip mazmûn-ı emr-i âlî-şânım i‘lân ve işâ‘at ve eşkıyâyı ahz edenler dünyâda in‘âm ve ikrâm-ı Pâdişâhâneme mazhar ve âhiretde dahi hâiz-i mesûbât-ı evfer olacaklarını ve ma‘âza’llâhi te‘âlâ hilâfı üzere hareket eder olur ise emr-i Bârî’ye muhâlefet ve şerî‘at-i mutahhere-i hazret-i Seyyidü’l-enâma adem-i mutâva‘atları için dünyâ ve âhiretde azâb-ı elîm ve ıkāb-ı azîme giriftâr olacaklarını cümleye telkīn ve i‘lân olunmak bâbında Sekbânbaşı-i mûmâ-ileyhe hitâben diğer emr-i şerîfim ısdâr olunmağla sen ki mevlânâ-yı mûmâ-ileyhsin, sen dahi mahallât imâmlarını cem‘ ile muvâcehelerinde kırâet ve mazmûn-ı emr-i şerîfimin bir sûretin mahâkimde sicillâta kayd ile işbu emr-i âlî-şânımı kaleminde hıfz olunmak için i‘âdeye mübâderet bâbında fermân-ı âlî-şânım sâdır olmuşdur. Buyurdum ki: Vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından hazer ve mücânebet eyleyesin. Şöyle bilesin alâmet-i şerîfe i‘timâd kılasın.<br><br>Tahrîren fî-evâsıtı şehri Rebî‘ülevvel sene 1225</p>          <br><a title="Önceki sayfa" style="text-decoration:none" href="./ayrmetin.php?idno=32391"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32393"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b532"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o576"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>