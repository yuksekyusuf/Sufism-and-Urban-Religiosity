﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 234<br>Hüküm no: 174<br>Orijinal metin no: [36b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Eftim v. Yani’nin, Ayasofya’daki kasab gediğini Mehmed Ağa b. Hüseyin’e devrettiği</b><br><br>Kasab ferâğı<br><br>Ma‘rûz<br><br>Hudâvendigâr-ı esbak cennet-mekân firdevs-âşiyân merhûm Sultân Abdülhamid Han -tâbe serâhu- hazretlerinin evkāf-ı şerîfeleri mülhakātından İstanbul hısnı ebvâbından Yedikule kapısı hâricinde kâin gayrı-ez selhhâne-i mîrî on aded ganem selhhânelerinden yedinci selhhâneye merbût kasab dükkânlarından İstanbul’da Ayasofya’da nalband dibinde vâki‘ bir bâb kasab dükkânı derûnunda mevcûde beyne’l-esnâf gedik ta‘bîr olunur vakıf âlât-ı lâzıme-i ma‘lûmenin sülüs-i an-nısf hissesine bâ-re’y-i mütevellî mutasarrıf olan Kasab Eftim v. Yani zimmî meclis-i şer‘-i enverde Yedikule kasablar kethudâsı el-Hâc Hasan Ağa ve sâir kasab ustaları hazır oldukları hâlde mârrü’z-zikr Yedikule kasabları ustalarından Mehmed Ağa b. Hüseyin nâm kimesne muvâcehesinde zikrolunan kasab dükkânı gedik âlâtında ber-vech-i muharrer bâ-re’y-i mütevellî mutasarrıf olduğum sülüs-i an-nısf hissemi hüsn-i rızâ ve tayyib-i hâtırım ve ferâğ-ı mu‘teber-i kat‘î ile bedel-i ma‘lûm ve makbûz mukābelesinde bâ-ma‘rifet-i mütevellî mezbûr Mehmed Ağa’ya ferâğ ve tefvîz eylediğimde ol dahi tefevvüz ve tesellüm ve kabz ve kabûl ve hisse-i tevzî‘ini kethudâ ve ustalarıyla tamamen almağa ta‘ahhüd etmekle fîmâ-ba‘d sâlifü’z-zikr sülüs-i an-nısf hisse-i şâyi‘ada benim kat‘a alâka ve medhalim kalmayıp merkūm Mehmed Ağa’nın dâhil-i havza-i tasarrufu ve hakk-ı müfevvazı olmuşdur deyü ba‘de’l-ikrâr ve’t-tasdîk âlât-ı lâzıme-i mezkûrenin ber-vech-i muharrer sülüs-i an-nısf hissesi mersûm Eftim zimmînin ferâğından mezbûr Mehmed Ağa üzerine tahrîr ve atîk temessükünden ifrâz ile şerh verilerek zabt ve tasarrufu’çün yedine taraf-ı vakıfdan müceddeden temessük i‘tâ buyurulmak iktizâ eylediği İstanbul Mahkemesi’nden huzûr-ı âlîlerine i‘lâm olundu.<br><br>Fî 9 min-Ca sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33600"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33602"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b234"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o584"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>