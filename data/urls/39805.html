﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 153<br>Hüküm no:  138<br>Orijinal metin no: [26b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aişe Hatun bt. Hasan Ağa’nın menzilini Karaçelebizâde Evkâfı’na bey‘ bi’l-istiğlâl yoluyla sattığı</b><br><br>Husûs-ı âti’l-beyânın mahallinde tahrîri iltimâs olmağın savb-ı şer‘den Mevlânâ Mehmed Efendi b. Mehmed el-kadı irsâl olunup, ol dahi zeyl-i kitâbda mastûrü’l-esâmî müslimîn ile mahmiye-i İstanbul’da sâbıkan Temeşvâr Defterdârı olan Mustafa Efendi b. Ali[’nin] sâkin olduğu menzile varılıp akd-i meclis olundukda, mezbûr Mustafa Efendi’nin hâlâ zevcesi olup Müstakīm bt. Abdullah ve Safa bt. ( ) nâm hâtunlar ta‘rîfleriyle mu‘arrefe olan fahrü’l-muhadderât Aişe Hâtun bt. Hasan Ağa meclis-i şer‘-i lâzımü’t-teşrîfde, merhûm ve mağfûrun lehâ Hatice Hâtun bt. el-merhûm Hüsam Efendi eş-şehîr bi Karaçelebizâde evkāfına bi’l-fi‘il mütevellî olan fahrü’l-eimmeti’l-kirâm Mehmed Efendi b. Ali mahzarında bi’t-tav‘i’s-sâf ikrâr ve i‘tirâf edip, silk-i mülkümde münselik mahalle-i mezbûrede vâki‘ iki tarafı Kurd Ağa b. ( ) mülkü ve bir tarafı Hasan Bey b. ( ) mülkü ve bir tarafı tarîk-i âm ile mahdûd mülk menzilimi, bin kırk üç senesi Rebî‘ulûlâ gurresinde tarafeynden îcâb ve kabûlü hâvî bey‘-i bât-ı sahîh-i şer‘î ile mezbûr Mehmed Efendi’ye yüz seksen bin nakd-i râyic fi’l-vakt akçeye bey‘ edip, ol dahi mütevellîsi olduğu mâl-ı vakf-ı mezbûr ile vakf için iştirâ ve kabz ve tesellüm eyledikden sonra yine târih-i mezbûrdan bir sene tamâmına değin menzil-i mahdûd-ı mezkûru yirmi yedi bin mezbûru’n-na‘t akçe icâre ile bana îcâr edip, ben dahi minvâl-i meşrûh üzre istîcâr ve kabûl eyledim dedikde, mukırra-i mezbûrenin vech-i muharrer üzre cârî ve sâdır olan ikrârını mütevellî-i mezbûr Mehmed Efendi vicâhen tasdîk ve şifâhen [tahkīk] eyleyip, ba‘dehû menzil-i mezbûrun derkine bâyi‘a-i müşârunileyhânın zevci mezkûr Mustafa Efendi emr ve kabûlü hâviye kefâlet ile kefîl oldukdan sonra vâki‘ hâli Mevlânâ-yı mezbûr mahallinde tahrîr edip, ba‘dehû meclis-i şer‘e gelip vukū‘u üzre ihbâr ve takrîr-i etmeğin, mâ hüve’l-vâki‘ bi’t-taleb ketb olundu. Tahrîren fi’l-yevmi’s-sâbi‘ min şehri Rebî‘ilevvel li sene selâsin ve erba‘în ve elf.<br><br><br>Şuhûdü’l-hâl: Fahrü’l-kuzât Ataullah Efendi b. el-Hâc Hüseyin el-kadı, Mustafa Efendi b. Abdülmümin eş-şehîr Şeyhzâde, Fahrü’l-eimme Mahmud Efendi b. Seydî, Fahrü’l-akrân Hasan Bey b. Mustafa, Hasan Çavuş b. Abdülmennân, Mehmed Efendi b. Mustafa, Receb b. Bâli, Musli b. Musa, Ali b. Abdi. </p>          <br><a title="Önceki sayfa" style="text-decoration:none" href="./ayrmetin.php?idno=39804"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39806"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b153"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o338"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>