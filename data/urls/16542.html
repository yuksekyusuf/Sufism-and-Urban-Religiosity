﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 163 Numaralı Sicil (H. 1147-1149 / M. 1734-1736)<br>cilt: 67,&nbsp;sayfa: 229<br>Hüküm no: 171<br>Orijinal metin no: [57a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hanife Hatun bt. Derviş Ali’nin kocası Ömer Beşe b. Hüseyin ile babası Derviş Ali b. Mehmed’in miras hususunda birbirlerinin zimmetlerini ibra ettikleri</b><br><br>Havâss-ı Refî‘a kazâsına tâbi‘ Papas nâm karyede sâkine iken bundan akdem vefât eden Hanife Hatun bt. Derviş Ali’nin verâseti zevc-i metrûkü Ömer Beşe b. Hüseyin ile babası mezbûr Derviş Ali b. Mehmed’e münhasıra olduğu şer‘an zâhir ve müte‘ayyin oldukdan sonra mezbûr Derviş Ali meclis-i şer‘-i şerîf-i enverde müteveffiye-i mezbûrenin zevci ve terekesine bi’l-verâse vâzı‘u’l-yed olan işbu râfi‘u’l-kitâb mezbûr Ömer Beşe mahzarında bi’l-verâse ikrâr ve takrîr-i kelâm edüp kızım müteveffiye-i mezbûrenin terekesi tahrîr ve ba‘de ihrâci’l-masârif ve’d-düyûn ber-mûceb-i defter-i kassâm-ı askerî hisseme isâbet eden altı bin iki yüz on altı akçeyi terekeden olmak üzere dâmadım mezbûr Ömer Beşe bana def‘ ve teslîm, ben dahi ber-vech-i muharrer meblağ-ı mezbûru yedinden tamamen ahz u kabz edüp meblağ-ı mezbûr altı bin iki yüz on altı akçeden mezbûr Ömer Beşe yedinde ve zimmetinde bir akçe ve bir habbe hakkım bâkī kalmayıp ba‘de’l-yevm kızım müteveffiye-i mezbûrenin terekesinden hâric-i ez-defter kalîl ve kesîr ve celîl ve hakīr hukūk-ı ma‘lûme ve mechûle mirasa müte‘allika âmme-i da‘vâdan mezbûr Ömer Beşe’nin zimmetini ibrâ-i âmm-ı [kātı‘u]’n-nizâ‘la ibrâ ve ıskāt edüp ol dahi kezâlik müteveffiye-i mezbûre Hanife ve kayınvâlidesi müteveffiye Fâtıma hatunların terekelerine müte‘allika âmme-i da‘vâdan mezbûr Derviş Ali’nin zimmetini ibrâ ve ıskāt edüp vechen mine’l-vücûh ve sebeben mine’l-esbâb kat‘a birbirimiz ile da‘vâ ve nizâ‘ımız kalmadı dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-âşir min-Recebi’l-ferd li-seneti semân ve erba‘în ve miete ve elf.<br><br>Şuhûdü’l-hâl: Abdi Çelebi b. Abdullah, Mehmed Çelebi b. Hüseyin, Mehmed Beşe b. Süleyman, Ahmed Beşe b. Abdullah, Halil Beşe b. Mustafa, es-Seyyid Mehmed b. es-Seyyid Mustafa, Mustafa Çelebi b. Çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=16541"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16543"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp163&bsm=eyp163b229"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp163&bsm=eyp163o347"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>