﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 395<br>Hüküm no: 216<br>Orijinal metin no: [75a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tırnovi’den İstanbul ve çevresine orak biçmek için gelen reayanın cizyesinin İstanbul cizyedarı tarafından tahsil edilmesi</b><br><br>Tırnovi re‘âyâsının cizyesine dâir<br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fazli ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în mevlânâ İstanbul kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki hâcegân-ı Dîvân-ı Hümâyûn’umdan fes nâzırı kıdvetü’l-emâcid ve’l-a‘yân el-Hâc Mustafa -zîde mecdühû-nun takdîm eylediği takrîr mefhûmunda iki yüz kırk beş senesine mahsûben emr-i cibâyeti bâ-irâde-i seniyyem uhdesinde olan İstanbul ve tevâbi‘i kalemi cizyesinin hâvî olduğu kazâ ve nevâhîsinde sâkin ve mütemekkin yerli ve yabancı ve mürûr [u] ubûr eden ehl-i zimmet re‘âyânın üzerlerine edâsı lâzım gelen cizye-i şer‘iyeleri gurre-i Muharremi’l-harâmda bulundukları mahal ve kazâ cizyedârı tarafından cibâyet ve tahsîl olunmak yedine i‘tâ olunan berât-ı âlîşânım şürûtundan olduğundan bahisle el-hâletü hâzihî Tırnovi kazâsı tarafından mu‘tâd-ı kadîmeleri üzere İstanbul kurbüne orak biçmek için gelen re‘âyânın îcâb eden evrâkları Tırnovi cizyedârı tarafından verilmek üzere emr-i şerîfim ısdâr olunmuş ise de bu sene-i mübârekede orak vakti hulûl ve mürûr etmiş idüğüne binâen sene-i merkūma mahsûben o makūle re‘âyânın cizye evrâkları ber-mûceb-i şürût bulundukları kazâ tarafından i‘tâ olunarak mâl-ı cizyenin kesrden vikāyesi için bir kıt‘a emr-i şerîfim ısdârını tahrîr ve inhâ eylediği ecilden kuyûda mürâca‘at olundukda İstanbul kalemi cizyesinin iki yüz kırk beş senesine mahsûben emr-i cibâyeti bâ-hatt-ı hümâyûn-ı şevket-makrûn-ı şâhânem nâzır-ı mûmâ-ileyhe der-uhde olunup berât ve evrâk bohçaları verilmiş ve memâlik-i mahrûsemde vâki‘ bi’l-cümle ehl-i zimmet ve re‘âyâdan her bir kalem cizyesinin hâvî olduğu kazâ ve nevâhîsinde sâkin ve mütemekkin yerli ve yabancı ve mürûr u ubûr eden re‘âyânın lâzım gelen cizye evrâkları gurre-i Muharremi’l-harâmda bir ferdi hâric ve kâğıdsız kalmayarak bulundukları kalem ve kazâ cizyedârı tarafından tahammül ve istihkāklarına göre esnâf-ı selâse i‘tibârıyla ale’r-re’s evrâkları tevzî‘ ve îcâb eden mâl-i cizyeleri ma‘a-zamâyim-i şer‘iyye cem‘ ve tahsîl olunmak cizyedâra verilegelen berât-ı âlîşânım şürûtundan idüğü ve Tırnovi kazâsı re‘âyâsından ba‘zıları li-ecli’t-ticâre vakt-i hasâdda Dobruca ve İstanbul havâlîsine gelip orak biçmek kā‘idelerinden ise de birkaç sene zarfında vakt-i hasâd Muharrem içinde vâki‘ olarak bohça küşâdı mevsimine tesâdüf eylediğinden tâife-i merkūmeye ol vechile oldukları mahal ve kazâ cizyedârı tarafından evrâk verilmek lâzım gelse Tırnovi cizyesi mâlına kesr terettüb ederek ziyânı mûcib olduğundan vikāyeten o makūle re‘âyânın îcâb eden cizye evrâkları Tırnovi cizyedârı tarafından i‘tâ olunması husûsu mukaddemâ bi’l-inhâ mûcibince cizye-i mezbûr mâlını kesrden vikāyeten kazâ-i mezbûr re‘âyâsından fakat orakçı tâifesinin cizye evrâkları cizyedârları tarafından i‘tâ olunmak bâbında kırk üç senesi evâil-i Şevvâlinde bir kıt‘a emr-i şerîfim ısdâr ve i‘tâ olunmuş olduğu ba‘de’l-ihrâc iktizâsı mu‘teberân-ı ricâl-i Devlet-i aliyyemden mukāta‘ât nâzırı iftihâru’l-ümerâi ve’l-ekâbir es-Seyyid Mehmed Esad -dâme ulüvvühu-dan isti‘lâm olundukda Tırnovi kazâsı re‘âyâsından fakat orakçı tâifesinin cizye evrâkları kazâ-i mezbûr cizyedârı tarafından verilmek bâbında emr-i şerîfim verilmiş olduğu kuyûddan müstebân olmağla bu sûretde o makūle orakçı tâifesine İstanbul cizyedârı tarafından evrâk teklîfiyle rencîde olunması emr-i şerîf-i mezkûrun mugāyiri göründüğüne binâen Tırnovi orakçı re‘âyâsına İstanbul cizyedârı tarafından evrâk verilmediği gibi Tırnovi cizyedârı tarafından dahi orakçıdan mâ‘adâ li-ecli’t-ticâre Der-aliyyemde bulunan re‘âyâya evrâk teklîfiyle müdâhale olunmamak üzere emr-i şerîfim ısdârı iktizâ eylediğini i‘lâm etmekle i‘lâmı mûcibince emr-i şerîfim ısdârı husûsuna irâde-i aliyyem ta‘alluk etmekle ol vechile amel ve hareket olunmak fermânım olmağın hâssaten işbu emr-i âlîşânım ısdâr ve irsâl olunmuşdur. İmdi vusûlünde sen ki mevlânâ-yı mûmâ-ileyhsin keyfiyet irâde-i aliyyem mantûk-ı emr-i münîfimden ma‘lûmun oldukda fermânım olduğu ve bâlâda bast u beyân kılındığı vechile o makūle orakçı tâifesine İstanbul cizyedârı tarafından evrâk teklîfiyle rencîde olunmayıp ancak kazâ-i mezbûr re‘âyâsından li-ecli’t-ticâre Der-aliyyemde bulunan re‘âyânın sene-i merkūma mahsûben lâzım gelen cizye evrâkları İstanbul cizyedârı tarafından tevzî‘ ve îcâb eden mâl-i cizyeleri ma‘a-zamâyim-i şer‘iye cem‘ ve tahsîl olunup Tırnovi cizyedârı tarafından müdâhale olunmaması husûsuna mezîd-i i‘tinâ ve dikkat ve hilâf-ı emrim vaz‘ ve hareketten tehâşî ve mücânebet eylemek bâbında fermân-ı âlîşânım sâdır olmuşdur. Buyurdum ki hükm-i şerîfimle ( ) vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzimü’l-imtisâlimin mazmûn-ı münîfi üzere âmil olasız, şöyle bilesiz, alâmet-i şerîfe i‘timâd kılasız.<br><br>Tahrîren fi’l-yevmi’s-sânî aşer min-şehri Muharremi’l-harâm sene hamse ve erba‘în ve mi’eteyn ve elf.<br><br>El-mahrûse Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=34122"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34124"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b395"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o486"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>