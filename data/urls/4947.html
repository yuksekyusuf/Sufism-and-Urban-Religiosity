﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 86<br>Hüküm no: 23<br>Orijinal metin no: [5b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mariya bt. Kostantin’in hür olduğu</b><br><br>İsbât-ı hürriyet.<br><br>Rıkka inkıyâdı sebk etmekle zikri âtî da‘vâya kıbel-i şer‘den me’zûne bâ‘isetû hâzihi’l-vesîka orta boylu, açık kaşlı, elâ gözlü Mariya bt. Vasil meclis-i şer‘-i hatîr-i lâzımü’t-tevkīrde kendiye rık olmak üzere vâzı‘atü’l-yed olan Cevherya bt. Kostandin nâm Nasrâniye muvâcehesinde üzerine da‘vâ ve takrîr-i kelâm edip ben vilâyet-i Rumeli’nde diyâr-ı Boğdan’da vâki‘ Nikoroş nâm karye re‘âyâlarından hürrü’l-asl olan Vasil v. Hristo nâm re‘âyânın firâşından ve zevcesi olup hürretü’l-asl olan Safita bt. Nikori’den mütevellide sulbiye kızları olup bana ve ebeveynimize kat‘â rık târî olmuş değil iken mezbûre Cevherya rık olmak üzere bana vaz‘-ı yed eder suâl olunup sebîlim tahliyye olunmak murâdımdır dedikde gıbbe’s-suâl mezbûre Cevherya cevâbında müdde‘iyye-i mezbûreyi târih-i i‘lâmdan bir buçuk sene mukaddem ismi ma‘lûmum olmayan Sarraf nâm Ermeniden rık olmak üzere yüz guruş semen-i medfû‘ ve makbûza iştirâ etmemle binâen-aleyh vaz‘-ı yed ederim mezbûrenin ber-vech-i muharrer hürre olduğu ma‘lûmum değildir deyü hürriyetini inkâr etmekle müdde‘iyye-i mezbûreden müdde‘âsına mutâbık beyyine taleb olundukda udûl-i ahrâr-ı ricâl-i Müslimînden ve mârru’z-zikr Boğdan ahâlîsinden olup mahmiye-i mezbûrde Fenerkapısı kurbünde müsâfiren sâkin Hasan Beşe b. Abdullah ve Mustafa Beşe b. İshak nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûre Mariya diyâr-ı Boğdan’da vâki‘ Nikoforoş nâm karye re‘âyâsından hürrü’l-asl olan Vasil v. Hristo nâm re‘âyânın firâşından ve zevcesi olup hürretü’l-asl olan Safita bt. Nikori’den mütevellide sulbiye kızı olup kendiye ve ebeveynine kat‘â rık târî olmamışdır biz ber-vech-i muharrer müdde‘iyye-i mezbûre Mariya’nın hürriyetine şâhidleriz şehâdet dahi ederiz deyü her biri edâ-yı şehâdet-i şer‘iyye ettikde gıbbe’t-ta‘dîl ve’t-tezkiye şehâdetleri makbûle olmağın mûcebince müdde‘iyye-i mezbûrenin hürriyetine hüküm ve sebîli tahliyye-birle mâ-hüve’l-vâki‘ bi’t-taleb ketb olundu.<br><br>Fî 16 Safer sene [1]143.<br><br>Şuhûdü’l-hâl: Mehmed Çelebi b. Abdullah, Mustafa Bey b. Hasan, Mehmed Çelebi b. Ahmed, İbrahim b. Mustafa, Abdullah b. Mustafa, Salih b. Süleyman, Ya‘kub b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=4946"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4948"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b086"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o758"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>