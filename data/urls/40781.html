﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 492<br>Hüküm no: 502<br>Orijinal metin no: [73b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Ağa b. Mehmed’in Ahmed Ağa b. Ali’den seksen guruş alacağı olduğu</b><br><br>Saray-ı cedîd-i sultânî lâ-zâle meşhûnen bi’l-avni’r-rabbânî helvacılarından işbu bâ‘isü’l-vesîka Mustafa Ağa b. Mehmed meclis-i şer‘-i hatîr-i lâzimü’t-tevkīrde zümre-i sipâhiyândan Ahmed Ağa b. Ali nâm cündi mahzarında üzerine da‘vâ ve takrîr-i kelâm edip târih-i kitâb senesinde tarîk-ı hacc-ı şerîfde müsâfir iken Eşme nâm mahalde silk-i mülkümde olan bir re’s kır atımı altmış kıt‘a riyâlî guruşa mezbûr Ahmed Ağa’ya bâtten bey‘ ve teslîm ve nakid yirmi kıt‘a riyâlî guruş dahi ikrâz ve teslîm edip ol dahi vech-i muharrer üzere iştirâ ve tesellüm ve meblağ-ı mezbûru iktirâz ve kabz edip semen-i mezbûr altmış guruş ile cihet-i karzdan meblağ-ı mezbûr yirmi guruş ki cem‘an zimmetinde seksen kıt‘a riyâlî guruş hakkım bâkī kalmışidi hâlâ suâl olunup alıverilmesi matlûbumdur dedikde gıbbe’s-suâl mezbûr Ahmed Ağa cevâbında fi’l-hakīka müdde‘î-i mezbûr Mustafa Ağa yedinden tarîk-ı hacc-ı şerîfde salifü’z-zikr kır atı altmış riyâlî guruşa iştirâ ve tesellüm ve nakid yirmi riyâlî guruş dahi iktirâz ve kabz edip zikrolunan at semeninden ve cihet-i karz-ı şer‘îden müdde‘î-i mezbûra zimmetimde cem‘an seksen kıt‘a riyâlî guruş deynim vardır deyu bi-tav‘ihî ikrâr ve i‘tirâf etmeğin mûcibiyle meblağ-ı mezbûr seksen guruşu müdde‘î-i mezbûra edâ ve teslîme mezbûr Ahmed Ağa’ya tenbîh olunup ma hüve’l-vâki‘ bi’t-taleb ketb olundu.<br><br>Fi’l-yevmi’s-sâbi‘ min-Zilhicceti’ş-şerîfe li-sene 1067.<br><br>Şühûdü’l-hâl: Murad Çavuş b. Abdullah el-mübâşir, İsa Bey b. Ahmed, İbrahim Bey b. Ömer, Mustafa Efendi b. Muharrem, Osman Beşe çukadâr ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40780"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40782"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b492"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o839"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>