﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 117<br>Hüküm no: 104<br>Orijinal metin no: [20a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Beşe ile Ahmed Beşe’nin Boğdan adlı zimmîdeki koyun bedelinden alacaklarını tahsil için açtıkları davada sulh oldukları</b><br><br>Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de sütçü tâ’ifesinden Mehmed Beşe b. Abdullah ve Ahmed Beşe b. Abdullah nâm kimesneler meclis-i şer‘-i şerîf-i lâzımü’t-teşrîfde işbu hâmilü’s-sifri’ş-şer‘î Boğdan v. Mahsum nâm nasrânî muvâcehesinde her biri bi’t-tav‘ ve’l-ihtiyâr lâ-bi’l-kerh ve’l-icbâr ikrâr-ı tâm ve takrîr-i kelâm edip mezbûr Boğdan zimmetinde adedi beynimizde ilm-i şer‘î ile ma‘lûm yedimizden müşterâ ve makbûz koyun semeninden otuz bin cedîd akçe hakkımız olup mukaddemâ meblağ-ı mezbûru mesfûr Boğdan’dan da‘vâ ve taleb eylediğimizde mezbûr Boğdan meblağ-ı merkūmu def‘aten edâya iktidârı olmamağla beynimizde münâza‘ât-ı kesîre cereyânından sonra hâlen vesâtat-i muslihîn ile meblağ-ı mezbûrdan bizi an ikrâr yirmi altı bin akçe üzerine inşâ’-i akd-i sulh eylediklerinde biz dahi sulh-ı mezbûru kabûl ve bedel-i sulh olan meblağ-ı mezbûr mukābelesinde beher re’si yüz akçe olmak üzre cem‘an iki yüz altmış re’s koyun merkūm Boğdan’ın kendi mülkü olmağla yedinden tamâmen ahz ü kabz edip meblağ-ı mâ‘adâ da‘vâsından zimmetini ibrâ-i âmm-ı kātı‘ü’n-nizâ‘ ile ibrâ ve iskāt eyledik ba‘de’l-yevm mezbûr Boğdan zimmetinde bir akçe ve bir habbe hakkımız bâkī kalmamışdır dediklerinde mukırrân-ı mezbûrânın minvâl-i mübeyyen üzre cârî ve sâdır olan ikrârlarını merkūm Boğdan bi’l-muvâcehe tasdîk ve bi’l-müşâfehe tahkīk etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ min Şevvâli’l-mu‘azzam min şuhûri sene hamsin ve sittîn ve elf.<br><br><br>Şuhûdü’l-hâl: Mehmed Efendi b. Habil, Mehmed Beşe b. Mustafa, Ali Beşe b. Pîrî, Mehmed Beşe b. Hasan ve gayruhüm</p>          <br><a title="Önceki sayfa" style="text-decoration:none" href="./ayrmetin.php?idno=14444"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14446"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b117"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o358"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>