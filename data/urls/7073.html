﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 109<br>Hüküm no: 33<br>Orijinal metin no: [5b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Katledilen Ahmed b. Mehmed’in varislerinin, katlinden sorumlu tuttukları Makarnaoğlu Mehmed b. Yakub ve Sunullah b. Hasan ile diğerlerine açtıkları davadan vazgeçip, katilin Esiroğlu İbrahim olduğunu beyan ettikleri</b><br><br>Bâ-mühr-i hazret-i efendi<br><br>Ma‘rûz<br><br>Bundan akdem katîlen fevt olan Ahmed b. Mehmed b. Süleyman’ın verâseti zevce-i metrûkesi Hadîce bt. Mehmed nâm hatun ile babası mezbûr Mehmed’e münhasıra olduğu lede’ş-şer‘i’l-enver mütehakkık oldukdan sonra zevce-i mezbûre Hadîce zâtı ba‘de’t-ta‘rîf ve babası mezbûr Mehmed dîvân-ı âlîlerinde ma‘kūd meclis-i şer‘de ashâb-ı arzuhâl Makarnaoğlu Mehmed b. Yakub ve İbrahim Beşe b. Osman ve es-Seyyid Mahmud b. İbrahim ve Sunullah b. Hasan ve Ali b. Eyüb nâm kimesneler mahzarlarında târih-i i‘lâmdan kırk yedi gün mukaddem Samatya kurbünde Danayokuşu nâm mahâlde Cumartesi gecesi kabîl-i ışâda katîl-i mezbûr Ahmed’i işbu hazır bi’l-meclis Makarnaoğlu Mehmed çehresinin sol cânibinden bir yerde ve gāib ani’l-beled Esiroğlu İbrahim nâm kimesne sol memesi üzerinden bir yerde bıçak ta‘bîr olunur âlet-i câriha ile bi-gayr-ı hakkın amden darb ve cerh eylediler ve işbu mezbûr Sunullah b. Hasan katîl-i mezbûrun hîn-i cerhden ellerini tutup dâriblere i‘ânet eyledi ve bâkī üçü ancak refîkleri idi ve katîl-i mezbûr cerh-i mezkûrdan müteessiren der-akab fevt olmağla mûceb-i şer‘îsini mezbûr Makarnaoğlu Mehmed ile merkūm Sunullah’dan taleb ederim deyü bundan akdem bi’l-verâse da‘vâ sadedinde olmuşidik lâkin el-hâletü hâzihî mûrisimiz katîl-i mezbûr Ahmed’i ancak gāib-i mezbûr Esiroğlu İbrahim ber-minvâl-i muharrer bi-gayr-ı hakkın amden darb ve cerh ve müteessiren fevt olduğu ve mezbûr Makarnaoğlu Mehmed’in ve Sunullah’ın ve sâir refîklerinin darb [6a] ve cerhde kat‘a alâka ve medhalleri olmadığı ma‘lûmumuz olmağla müdde‘âmızı ancak gāib-i mezbûr Esiroğlu İbrahim’e kasr edip işbu mezbûrândan eylediğimiz da‘vâmızdan herbirimiz fâriğ olup husûs-ı mezkûra müte‘allik âmme-i de‘âvî ve mutâlebât ve kâffe-i eymân ve muhâsamâtdan mezbûrân Makarnaoğlu Mehmed ve Sunullah’ın ve merkūmûn İbrahim Beşe ve es-Seyyid Mahmud ve Ali’nin herbirinin herbirimiz zimmetlerini ibrâ-i âm ile ibrâ ve ıskāt eyledik fîmâ-ba‘d mezbûrlar ile vechen mine’l-vücûh ve sebeben mine’l-esbâb kat‘a da‘vâ ve nizâ‘ ve husûmetimiz yokdur dediklerinde mezbûrûndan herbiri merkūmânın ibrâlarını kabûl eyledikleri huzûr-ı âlîlerine i‘lâm olundu.<br><br>Fî 20 Rebî‘ülevvel sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7072"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7074"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b109"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o655"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>