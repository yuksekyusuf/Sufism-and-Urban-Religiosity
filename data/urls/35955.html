﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 78<br>Hüküm no: 30<br>Orijinal metin no: [14-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Küçük Mustafa Paşa mahallesinde Perşembe günleri pazar kurulmasına ruhsat verildiği</b><br><br>Küçük Mustafa Paşa’da pazar küşâdına dâir fermân-ı âlî<br><br>İftihârü’l-e‘âlî ve’l-e‘âzım muhtârü’l-ekâbir ve’l-efâhim müstecmi‘u cemî‘i’l-ma‘âlî ve’l-mekârim el-muhtassu bi-mezîd-i inâyeti’l-meliki’d-dâim e‘âzım-i ricâl-i Devlet-i aliyyemden kethudâ-yı mehd-ulyâ-yı saltanat-ı seniyyem ve şehremîni olup birinci rütbe-i Osmânî ve ikinci rütbe-i Mecîdî nişân-ı zî-şânlarının hâiz ve hâmili Hüseyin Bey -dâme ulüvvuhû- ve akzâ kuzâtü’l-Müslimîn evlâ vülâti’l-muvahhidîn ma‘denü’l-fazli ve’l-yakīn râfi‘u a‘lâmi’ş-şerî‘ati ve’d-dîn vârisü ulûmü’l-enbiyâi ve’l-mürselîn el-muhtassu bi-mezîd-i inâyeti’l-meliki’l-mu‘în hâlâ İstanbul kādısı ve Mecîdîye nişân-ı zî-şânının üçüncü rütbesinin hâiz ve hâmili Uryânîzâde Mevlânâ Ahmed Es‘ad Efendi -zîdet fezailehû- tevkī‘-i refî‘-i hümâyûnum vâsıl olucak ma‘lûm oldur ki, Gül Câmi‘-i şerîfi civârında Küçük Mustafa Paşa mahallesinde mukaddemâ Cuma günleri açılmakda iken ta‘tîl edilen pazarın yeniden beher hafta Perşembe günlerinde küşâdı husûsuna müsâ‘ade-i aliyyem erzân ve şâyân kılınması civâr-ı mahallât ahâlîsi taraflarından bâ-arzuhâl istid‘â ve istirhâm olunmuş ve keyfiyet Mâliye Nezâret-i celîlesi cânibinden dahi bâ-takrîr ifâde kılınmış olup beyâna hâcet olmadığı üzere kâffe-i memâlik-i mahrûse-i şâhânemde ve husûsuyla Dârü’l-hılâfeti’l-aliyyemde sâkin ve mutavattın teba‘a-i Devlet-i aliyyemin her hâlde istikmâl-i huzûr ve râhatları matlûb ve mültezem idiğinden ol vechile icrâsı husûsuna irâde-i aliyyem müte‘allik eylemiş olmağın mûcebince ruhsatı hâvî işbu emr-i şerîfim ısdâr ve i‘tâ olundu. Siz ki şehremîni ve mevlânâ-yı müşârün-ileyhâsız, keyfiyet ma‘lûmunuz oldukda husûs-ı mezkûru bi’l-cümle esnâf vesâir lâzım gelenlere i‘lân ile bâlâda beyân olunduğu üzere pazar-ı mezkûrun beher hafta Perşembe günlerinde küşâdı husûsuna mübâderet eyleyesiz, şöyle bilesiz, alâmet-i şerîfe i‘timâd kılasız.<br><br>Tahrîren fî 21 Safer sene [1]284.</p>          <br><a title="Önceki sayfa" style="text-decoration:none" href="./ayrmetin.php?idno=35954"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35956"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b078"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o603"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>