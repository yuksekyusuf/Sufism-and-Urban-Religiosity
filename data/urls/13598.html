﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 174<br>Hüküm no: 180<br>Orijinal metin no: [28b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Saray nahiyesinden Istıranca köyü ile Terkos nahiyesinden Yayla köyü arasında dava konusu meranın Sultan Bayezid Vakfı’na ve Yayla köyü’ne ait olduğu </b><br><br>Cennet-mekân hulled-âşiyân merhûm ve mağfûrun-leh Sultan Bayezid Hân -aleyhi’r-rahmetü ve’l-gufrân- hazretlerinin emlâk-i şerîfleri kurâsından Havâss-ı Refî‘a kazâsı müzâfâtından Terkos nâhiyesine tâbi‘ Paşayiğitler nâm-ı diğer Yayla nâm karyenin Vize kazâsına tâbi‘ Saray nâhiyesi müzâfâtından Istıranca nâm karye ile sınırlarında nizâ‘ olmağla mahall-i nizâ‘a varılıp mahallinde fasl-ı nizâ‘ ve husûmet olunmak için bi’l-fi‘l evkāf-ı mezbûre mütevellîsi olan fahrü’l-emâcid ve’l-ekârim Hamza Ağa yedinden bu dâ‘îlerine hitâben emr-i şerîf-i cihân-mutâ‘ vârid olmağın imtisâlen li’l-emri’l-âlî mahall-i memûre varılıp akd-i meclis-i şer‘ olundukda mütevellî-i mûmâ-ileyh Hamza Ağa tarafından da‘vâ-yı âti’l-beyâna vekîl olup bundan akdem hasm-ı câhid mahzarında Hüseyin b. Abdullah ve Ahmed Bey b. Kurd şehâdetleri ile şer‘an vekâleti sâbite olan fahrü’l-hutebâ Ömer Efendi b. eş-Şeyh Mehmed meclis-i mezbûrede, karye-i mezbûre Istıranca ze‘âmetine mutasarrıf olan fahrü’l-emâsil ve’l-akrân makbûlü’s-sudûr ve’l-erkân Mehmed Ağa b. Handan Ağa mahzarında bi’l-vekâle üzerine takrîr-i da‘vâ edip karye-i merkūme Yayla’nın kadîmî hudûdu Saruca yaydığı su sığırı ağılından dere inine ondan yalnızca pelit ağacına ondan Istıranca’ya giden tarîk-i âma ondan Turnalıgöl’e ondan Kumlucayol’a ondan Şebgâh kuyusuna ondan yokuş başına ondan Istıranca’dan gelen dereye ondan Savad deresine ondan yine Saruca ağılında müntehî olup hudûd-ı merkūme dâhilinde Alaton ve Palokaton nâm mahaller karye-i mezbûre Yayla’nın hudûdunda dâhil ve ahâlîsinin kadîmî mer‘âları olup dokuz yüz altmış senesi Cumâdelâhiresi’nin evâhiri târihi ile müverraha târih-i mezbûrede Havâss-ı Aliyye kazâsında müvellâ olan Mehmed b. Süleyman imzâsıyla ve ulemâ-i kibâr -rahimehumullâhü’l-azîzü’l-gaffâr- hazerâtı imzâları ile mümzâ ellerinde müte‘addid hüccetleri var iken müşârün-ileyh Mehmed Ağa’nın emri ile karye-i Istıranca ahâlîsi bi gayr-ı vech-i şer‘î zikr olunan mahallerin ba‘zı mevâzi‘in zirâ‘at edip ve ba‘zı mevâzi‘inde koyun ve hınzırlarını ra‘y ettiklerinden mâ‘adâ mûmâ-ileyh Mehmed Ağa’nın subaşıları ba‘zı zimmî tâifesinin akçelerini alıp koyun ve hınzırlarını kışlatıp karye-i Yayla ahâlîsini vech-i meşrûh üzre tazyîk ve vakf-ı mezbûra küllî gadr etmek murâd ederler suâl olunup karye-i Yayla ahâlîsinin ellerinde olan hücec-i şer‘iyye mûcebince zikr olunan Alaton ve Palokaton nâm mahallere karye-i Istıranca ahâlîsi müşârün-ileyh Mehmed Ağa’nın subaşıları müdâhale etmeyip min ba‘d vaz‘-ı yed etmekden men‘ ve def‘ olunmaları matlûbumdur dedikde gıbbe’s-suâl müşârün-ileyh Mehmed Ağa cevâbında, zikr olunan Alaton ve Palokaton nâm mahaller mutasarrıf olduğum karye-i Istıranca hudûduna dâhil değildir ve karye-i Istıranca ahâlîsinin vechen mine’l-vücûh alâkaları yokdur, lâkin karye-i Yayla ahâlîsinin mer‘âları olup tasarruflarında olan cibâlden mutasarrıf olduğum Istıranca ze‘âmetine defterde resm-i yaylak ve resm-i kışlak bir mikdâr akçe hâsıl kayd olunmuşdur deyip lâkin yedinde kavlini musaddık ma‘mûlün-bih sûret-i defter ve gayrı temessük dahi olmamağın hudûd-ı mezkûre dâhilinde olup zikr olunan Alaton ve Palokaton nâm mahaller müşârün-ileyh Mehmed Ağa’nın ikrârı ve karye-i Yayla ahâlîsinin yedlerinde olan hücec-i şer‘iyye mûcebince kemâ-kân cânib-i vakf-ı mezbûra hükm olunup mâ hüve’l-vâki‘ gıbbe’t-taleb ketb olundu. Tahrîren fî evâili şehri Şa‘bâni’l-mu‘azzam li sene seb‘a ve erba‘în ve elf.<br><br><br>Şuhûdü’l-hâl: Ahmed Halîfe b. Bünyad el-İmâm, Receb Efendi b. Abdi, Abdi Çelebi b. ( ), Muharrem Çelebi b. Ahmed İncügezli, Sinan Bey b. Abdullah İncügezli, Mahmud Bey b. Ali, Malkoç b. ( ), Musa b. Abdullah, Şaban Beşe Serdâr-ı Saray, Mehmed b. Receb, Ahmed Çelebi Saraylı, Mehmed Çelebi b. İbrahim Saraylı, Mustafa b. ( ) ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=13597"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13599"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b174"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o527"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>