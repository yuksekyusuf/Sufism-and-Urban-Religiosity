﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 289<br>Hüküm no: 219<br>Orijinal metin no: [50b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zeynep adlı cariyenin Fatıma Hatun’a ait olduğu</b><br><br>Kezâlik akd-i meclis-i şer‘-i şerîf ettikde müteveffâ-yı mezbûrun evlâd-ı sıgārı İsmail ve Fâtıma ve Hadîce ve Âişe’ye tashîhen li’d-da‘vâ vasî nasb olunan el-Hâc Hasan b. Musa meclis-i ma‘kūd-ı mezkûrda müteveffâ-yı mezbûrun zevce-i menkûha-i metrûkesi olup zâtı ta‘rîf-i şer‘î ile mu‘arrefe olan bâ‘isetü’l-kitâb Fâtıma Hatun bt. Şaban mahzarında üzerine da‘vâ ve takrîr-i kelâm edip işbu orta boylu kara kaşlı kara gözlü Acemiyyetü’l-asl Müslimetü’l-millet Zeyneb bt. Abdullah müteveffâ-yı mezbûrun câriye-i memlûkesi ve terekesinden iken zevce-i mezbûre müstakilleten zabt ve defter-i kassâma idhâlden imtinâ‘ eder, suâl olunsun dedikde gıbbe’s-suâl mezbûre Fâtıma Hatun cevâbında zevcim müteveffâ-yı mezbûr Mustafa Çelebi b. Ömer b. Abdullah’ın mâlından yüz guruş def‘ u teslîm ol dahi meblağ-ı mezbûr ile mevsûfe-i mezbûreyi benim için iştirâ edip hattâ müteveffâ-yı mezbûr hâl-i kemâl-i sıhhatinde mevsûfe-i mezbûreyi ber-vech-i muharrer benim mâlım olan yüz guruş ile benim için iştirâ eylediğini huzûr-ı Müslimînde ikrâr ve işhâd dahi etmekle mevsûfe-i mezbûre Zeyneb benim mülk-i müşterâmdır deyü def‘le mukābele edicek, gıbbe’l-istintâk ve’l-inkâr mezbûre Fâtıma Hatun’dan def‘-i meşrûhuna beyyine taleb olundukda udûl-i ahrâr-ı ricâl-i Müslimînden mahâlle-i mezbûrede sâkin Ali Ağa b. Mustafa ve Mehmed Çelebi b. Ali ve İbrahim Çelebi b. Ali li-ecli’ş-şehâde meclis-i ma‘kūd-ı mezkûra hâzirûn olup isre’l-istişhâd fi’l-hakīka müteveffâ-yı mezbûr Mustafa Çelebi b. Ömer b. Abdullah hâl-i kemâl-i sıhhatinde zevcem Fâtıma Hatun bana mâlından yüz guruş def‘ u teslîm ben dahi işbu orta boylu kara kaşlı kara gözlü Acemiyyetü’l-asl Müslimetü’l-millet Zeyneb bt. Abdullah nâm câriyeyi meblağ-ı mezbûr ile zevcem merkūme için iştirâ etmekle mevsûfe-i mezbûre Zeyneb zevcem merkūme Fâtıma Hatun’un mülk-i müşterâsıdır deyü huzûrumuzda ikrâr ve bizi işhâd eyledi, biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle vasiyy-i mezbûr el-Hâc Hasan câriye-i mezbûreye müte‘allıka mezbûre Fâtıma Hatun ile bî-vech mu‘ârazadan men‘ olunduğunu mevlânâ-yı mezbûr ilâ âhırihî.<br><br>Fi’t-târîhi’l-mezbûr.<br><br>Şuhûdü’s-sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=38023"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38025"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b289"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o558"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>