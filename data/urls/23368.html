﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Hasköy Mahkemesi 5 Numaralı Sicil (H. 1020-1053/M.1612-1643)<br>cilt: 23,&nbsp;sayfa: 143<br>Hüküm no: 140<br>Orijinal metin no: [85-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Yahuda v. Avraham’ın ev ve bahçesini satmak için Lazar v. Yasef’e vekâlet verdiği</b><br><br>Hasköy sükkânından Mosi v. Avraham nâm Yahudi meclis-i şer‘-i hatîr-i lâzımü’t-tevkīre hâmil-i hâze’l-kitâb Lazar v. Yasef nâm Yahudiyi ihzâr ve mahzarında takrîr-i da‘vâ edip Mahmiye-i Mısır sâkinlerinden ammim Yahuda v. Avraham nâm Yahudinin karye-i mezbûrede vâki‘ beynimizde lede’l-ahâlî ve’l-cîrân hudûdu ma‘lûme olan mülk menzil ve hadîkasını bana tefvîz edip menzil-i mesfûr ve hadîka-i merkūmenin vâki‘ olan umûrunu bana sipâriş etmişiken mezkûr Lazar menzil-i mezbûru ve hadîka-i merkūmeyi bey‘ edip semeni olan meblağı merkūm Yahuda’ya îsâl ederim deyû tasarrufuma mâni‘ olur suâl olunması matlûbumdur dedikde, gıbbe’l-istintâk cevâbında fi’l-vâki‘ menzil-i mezbûru ve hadîka-i merkūmeyi biraz zamâna değin mezbûr Mosi’ye tefvîz etmişdi, lâkin ba‘dehû merkūm Yahuda menzil-i merkūmu ve hadîka-i mesfûreyi bey‘ edip semeni olan meblağı kendi tarafına îsâle beni vekîl ettiğini müdde‘î-i mezbûr muvâcehesinde isbât etmişdim, yedimde hüccet-i şer‘iyye dahi vardır deyip bin kırk yedi Saferü’l-hayrının sekizinci günü ile müverraha ve târih-i mezbû[r]da karye-i mezkûre mahkemesinde nâibü’ş-şer‘ olan Mevlânâ Hasan Efendi imzâsıyla mümzâ ve hâtemi ile mahtûm mazmûnu takrîrine muvâfık ve mefhûmu müdde‘âsını nâtık hüccet-i şer‘iyye ibrâz edip kırâ’at olundukda merkūm Mosi mazmûn-ı hücceti inkâr ile mukābele eylemeğin merkūm Lazar’dan hüccet-i mesfûreye beyyine taleb olundukda, zeylinde esâmisi mestûre olan şuhûd-ı meclisden Abdünnebi b. Veli ve Mahmud b. Hasan nâm kimesneler li ecli’ş-şehâde mahfil-i kazâya hâzırân olup münkir-i mezbûr muvâcehesinde istişhâd olundukda fi’l-hakīka menzil-i mahdûd-ı mezkûr ve hadîka-i mersûmeyi bey‘ ve semeni olan meblağı merkūm Yahuda’ya îsâline mezbûr Lazar vekâletin isbât eylemişdir ve yedindeki hüccet-i vekâlet müdde‘î-i mezbûr Mosi muvâcehesinde bizim huzûrumuzda ketb olunmuşdur, bu husûsa şâhidleriz şehâdet dahi ederiz deyû edâ-i şehâdet-i şer‘iyye ettiklerinde şehâdetleri ba‘de ri‘âyet-i şerâ’iti’l-kabûl hayyiz-i kabûlde vâkı‘a oldukda mûcebiyle hüküm birle mâ vaka‘a kayd şüd. Tahrîren fi’l-yevmi’s-sâdis aşer min şehri Cumâdelâhire li sene seb‘in ve erba‘în ve elf.<br><br><br>Şuhûdü’l-hâl: Davud Efendi b. Ahmed el-Müderris el-Eyyûbî, Mustafa Efendi b. Mehmed el-müsta‘id el-Eyyûbî, Hüseyin b. Sefer el-Müezzin el-Eyyûbî, Mustafa b. Receb el-Eyyûbî, Mahmud Ağa b. Mirza el-Cündî, Mehmed b. Mustafa el-İmâm, Mehmed Beşe b. Abdullah, Ahmed Çelebi b. Muslu el-Hammâmî, Hoca Kemal v. Kemal tercüman, Mosi v. Avraham Uhricet ani’s-sicilli’l-mahfûz harrerehü’l-fakīr ileyhi. </p>          <br><a title="Önceki sayfa" style="text-decoration:none" href="./ayrmetin.php?idno=23367"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=23369"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=has005&bsm=has005b143"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=has005&bsm=has005o527"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>