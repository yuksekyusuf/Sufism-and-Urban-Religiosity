﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 72<br>Hüküm no: 34<br>Orijinal metin no: [7a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Musa Ağa’nın zeamet mahsulünden olan yüz guruşu çalışanlarından Ahmed Çelebi’nin ödediğine dair şahitleri olduğu</b><br><br>Kezâlik meclis-i mezbûrda mahâlle-i mezbûre ahâlîsinden olup vilâyet-i Rumeli’nde Kalos kasabasında misâfiren sâkin iken bundan akdem vefât eden Musa Ağa b. Ahmed’in sulbî sagīr oğlu Mehmed’in tesviye-i umûruna bâ-hüccet-i şer‘iyye vasiyy-i muhtârı olmağla terekesine bi’l-vesâye vaz‘-ı yed eden Osman Beşe b. Ahmed meclis-i ma‘kūd-ı mezkûrda müteveffâ-yı mezbûrun etbâ‘ından işbu bâ‘isü’l-kitâb Ahmed Çelebi b. Ali mahzarında bi’l-vesâye üzerine da‘vâ ve takrîr-i kelâm edip müteveffâ-yı mezbûrun taht-ı iltizâmında olan Menemen kazâsı ze‘âmetinin rüsûm ve müşîriyesi cem‘ ü tahsîle bi’l-emâne tarafından zabt ve mahsûlâtından yüz guruş makbûz olup meblağ-ı mezbûru bi’l-vesâye taleb eylediğimde edâdan imtinâ‘ eder, suâl olunup alıverilmesi matlûbumdur dedikde gıbbe’s-suâl mezbûr Ahmed Çelebi cevâbında ber-vech-i muharrer ze‘âmet-i merkūmeyi bi’l-emâne zabt ve mahsûlâtından meblağ-ı mezbûr yüz guruşu kabzını ikrâr lâkin müteveffâ-yı mezbûr Musa Ağa b. Ahmed b. Abdurrahman’a hayâtında târîh-i fevtinden beş ay mukaddem meblağ-ı mezbûr yüz guruşu huzûr-ı Müslimînde edâ ve teslîm edip meblağ-ı mezbûrdan zimmetim berî olmuşdur deyü def‘le mukābele edicek gıbbe’l-istintâk ve’l-inkâr mezbûr Ahmed Çelebi’den def‘-i meşrûhuna beyyine taleb olundukda udûl-i ahrâr-ı ricâl-i Müslimînden olup mahmiye-i mezbûrede Tavukpazarı kurbünde sâkin Hasan Çelebi b. Abdullah ve mahâlle-i mezbûrede sâkin Ali Çelebi b. Osman li-ecli’ş-şehâde meclis-i ma‘kūd-ı mezkûrda hâzırân olup isre’l-istişhâd fi’l-hakīka işbu mezbûr Ali Çelebi müteveffâ-yı mezbûr Musa Ağa b. Ahmed b. Abdurrahman’a hayâtında târîh-i fevtinden beş ay mukaddem ze‘âmet-i merkūme mahsûlünden olmak üzere yüz guruşu huzûrumuzda edâ ve teslîm edip meblağ-ı mezbûr yüz guruşdan mezbûr Ali Çelebi’nin zimmeti berî olmuşdur, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vâki‘ hâli ilâ âhırihî.<br><br>Fi’t-târîhi’l-mezbûr li-seneti’l-merkūme.<br><br>Şuhûdü’s-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=37838"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37840"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b072"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o602"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>