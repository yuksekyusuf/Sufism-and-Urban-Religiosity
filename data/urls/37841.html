﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 74<br>Hüküm no: 36<br>Orijinal metin no: [7b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacer Hatun’un vefatıyla terekesinin Mehmed Ağa ile Osman Çelebi’ye kaldığı</b><br><br>Mahmiye-i İstanbul’da Sülüklü Çeşme kurbünde Suhte Sinan mahâllesinde sâkine iken bundan akdem vefât eden Hacer Hatun bt. Abdullah’ın usûbet-i nesebiye cihetinden ber-vech-i âtî vârisleri oldukları iddi‘â olunup vilâyet-i Anadolu’da medîne-i Harbende sâkinlerinden Mehmed Ağa b. el-Hâc Hasan b. Habil ve Osman Çelebi b. el-Hâc Mustafa b. el-mezbûr el-Hâc Habil tarafından husûs-ı âti’l-beyanda vekîlleri olduğu Mehmed Çelebi b. Mehmed ve es-Seyyid Mustafa Çelebi b. Mahmud şehâdetleriyle mahzar-ı hasm-ı câhidde sâbit ve sübût-ı vekâletine hükm-i şer‘î lâhık olan fahrü’l-müderrisîni’l-kirâm işbu bâ‘isü’l-kitâb Süleyman Efendi b. Şa‘bân meclis-i şer‘-i hatîr-i lâzımü’t-tevkīrde müteveffât-ı mezbûrenin bâ-hüccet-i şer‘iyye vasiyy-i muhtârı olmağla terekesine bi’l-vesâye vâzı‘ü’l-yed olan Ömer Çelebi b. Ahmed mahzarında bi’l-vekâle üzerine da‘vâ ve takrîr-i kelâm edip müteveffât-ı mezbûre Hacer Hatun bt. Abdullah b. Abdullah müvekkilân-ı mezbûrân Mehmed Ağa’nın babası el-Hâc Hasan ve Osman Çelebi’nin babası el-Hâc Mustafa’nın ale’l-iştirâki’s-seviy i‘tâk eyledikleri el-Hâc İsmail’in mu‘takası olup fevt oldukda verâseti sadriye sagīre kızı Hanife ile usûbet-i nesebiye cihetinden müvekkilân-ı mezbûrâna isâbet ettikden sonra sagīre-i mezbûre Hanife dahi vefât edip hissesi cihet-i mezbûreden yine müvekkilân-ı mezbûrâna isâbet edip müteveffâ-yı mezbûre Hacer ve kızı sagīre-i mezbûrenin terekelerine cihet-i mezbûreden müvekkilân-ı mezbûrân Mehmed Ağa ve Osman Çelebi’den gayrı vâris ve müstahakk-ı âhar olmamağla müteveffât-ı mezbûre Hacer ve kızı sagīre-i mezbûre Hanife’nin terekeleri vasiyy-i mezbûr Ömer Çelebi’den bi’l-vekâle taleb eylediğimde bana teslîmde imtinâ‘ eder, suâl olunsun dedikde gıbbe’s-suâl ve’l-inkâr müdde‘î-i mezbûrdan müdde‘âsına beyyine taleb olundukda udûl-i ahrâr-ı ricâl-i Müslimînden şâhidân mezbûrân Mehmed Çelebi ve es-Seyyid Mustafa Çelebi ve el-Hâc Mahmud b. Abdullah li-ecli’ş-şehâde meclis-i şer‘-i şerîfe hâzirûn olup isre’l-istişhâd fi’l-hakīka müteveffât-ı mezbûre Hacer Hatun bt. Abdullah b. Abdullah işbu müdde‘î-i mezbûr Süleyman Efendi’nin müvekkilleri mezbûr Mehmed Ağa’nın babası el-Hâc Hasan ve merkūm Osman Çelebi’nin babası el-Hâc Mustafa’nın ale’l-iştirâki’s-seviy i‘tâk eyledikleri el-Hâc İsmail’in mu‘takası olup fevt oldukda verâseti sadriye sagīre kızı Hanife ile usûbet-i nesebiye cihetinden müvekkilân-ı mezbûrâna isâbet ettikden sonra sagīre-i mezbûre Hanife dahi vefât edip hissesi cihet-i mezbûreden yine mezbûrâna isâbet edip müteveffât-ı mezbûre Hacer ve kızı sagīre-i mezbûre Hanife’nin terekelerine cihet-i mezbûreden müvekkilân-ı mezbûrân Mehmed Ağa ve Osman Çelebi’den gayrı vâris ve müstahakk-ı âhar olduğu ma‘lûmumuz değildir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettiklerinde mûcebiyle müteveffât-ı mezbûre Hacer ve kızı sagīre-i mezbûre Hanife’nin terekelerini müdde‘î-i vekîl-i mezbûr Süleyman Efendi’ye teslîme vasiyy-i mezbûr Ömer Çelebi’ye tenbîh birle mâ-vaka‘a bi’t-taleb ketb olundu.<br><br>Fi’l-yevmi’s-sâmin ve’l-ışrîn min-Cumâdelûlâ sene 1143.<br><br>Şuhûdü’l-hâl: Hasan Çelebi b. Ali, Ahmed Çelebi b. Abdullah, Salih Çelebi b. Halil, el-Hâc İbrahim b. el-Hâc Hasan, Ali Çelebi b. Abdullah, Ahmed Çelebi b. Hasan ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=37840"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37842"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b074"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o601"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>