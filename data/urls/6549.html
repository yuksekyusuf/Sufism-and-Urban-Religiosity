﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 336<br>Hüküm no: 333<br>Orijinal metin no: [49b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Cezerizade Mehmed Said Efendi’nin çiftliğini Abdullah Efendi’ye sattığı</b><br><br>Mübâya‘a<br><br>Sâbıkā revnak-efzâ-yı sadr-ı Rum olan a‘lemü’l-ulemâi’l-mütebahhirîn efdalü’l-fudalâi’l-müteverri‘în miftâhu künûzi’l-hakāyık messâhu rumûzi’d-dekāyık menba‘ü’l-ulûm ve’l-irfân mecma‘ü’l-ma‘ârif ve’l-beyân mazharu eltâfü’l-meliki’l-mennân sâhib-i hâze’l-kitâbi’l-müstetâb sa‘âdetli inâyetli âtıfetli Mehmed Said Efendi necli’l-merhûm el-mebrûr ed-dâricü ilâ-medârici rahmeti Rabbihi’l-gafûr Şeyhülislâm İsmail Efendi hazretleri zikri âtî husûsu mahallinde ketb ü tahrîrin iltimâs buyurmalarıyla cânib-i şer‘-i enverden ba‘s olunan Mevlânâ Mehmed Efendi b. el-merhûm İbrahim Efendi mahmiye-i İstanbul’da Tevkī‘î Cafer mahallesinde vâki‘ umdetü’l-müderrisîni’l-kirâm zübdetü’l-mehâdîmü’l-fihâm fazîletlü Kebîrîzâde Mustafa Efendi b. el-mevlâ el-merhûm Abdurrahman Efendi hazretlerinin sa‘âdethânelerine varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i âlî ettikde fahrü’l-müderrisîni’l-kirâm fazîletlü Cezerîzâde Mehmed Said Efendi b. el-mevlâ el-merhûm Mehmed Said Efendi meclis-i ma‘kūd-ı mezbûrda müşârün-ileyh hazretlerinin kethüdâları ve taraf-ı bâhirü’ş-şereflerinden ikrâr-ı âti’z-zikri tasdîka vekîlleri olduğu ber-nehc-i şer‘î sâbit olan fahrü’l-kuzâti’l-kirâm el-Hâc Abdullah Efendi b. Hüseyin Efendi mahzarında ikrâr-ı tâm ve takrîr-i kelâm edip akd-i âti’z-zikrin sudûruna değin yedimde mülk ve hakkım olup Havâss-ı refî‘a kazâsı nevâhîsinden Küçük Çekmece nâhiyesine tâbi‘ Ali Bey karyesinde vâki‘ bir tarafı sâhil-i bahr ve iki tarafı arâzi-i çiftlik ve bir tarafı tarîk-i âm ile mahdûd dâhiliye ve hâriciyede büyût-ı adîde ve hamam ve kanavât-ı müsennât ile muhrez mâ-i lezîz ve eşcâr-ı müsmire ve gayr-ı müsmireli bağ ve bahçeyi müştemil çiftlik ta‘bîr olunur mülk menzili bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müvekkil-i müşârün-ileyh hazretlerine bin iki yüz elli guruşa bey‘ ve temlîk ve teslîm ve merhûm ve mağfûrun-leh Sultan Bayezid Hân-ı Veli Vakfı arâzisinden olup karye-i mezbûre sınırı dâhilinde çiftlik-i mezkûra intimâ ile tahdîd ve tavsîfden müstağnî tasarrufumda olan lede’l-ahâlî ve’l-cîrân ma‘lûmü’l-hudûd ve’l-kıta‘ tarlalarımın hakk-ı tasarrufunu dahi bâ-ma‘rifet-i mütevellî-yi vakf-ı mezbûr müşârün-ileyh hazretlerine meccânen ferâğ ve tefvîz eylediğimde müvekkil-i müşârün-ileyh hazretleri dahi ber-vech-i muharrer iştirâ ve temellük ve tesellüm ve tefevvüz ve kabz ve kabûl buyurduklarından sonra semeni olan meblağ-ı mezbûr bin iki yüz elli guruşu vekîl-i mûmâ-ileyh el-Hâc Abdullah Efendi yedinden tamâmen ahz u kabz eyledim ba‘de’l-yevm menzil-i mahdûd-ı mezkûrda ve zikr olunan tarlalarda kat‘an alâka ve medhalim kalmayıp müvekkil-i müşârün-ileyh hazretlerinin mülk-i müşterâları ve tarlalar dahi hakk-ı müfevvezi ve dâhil-i havza-i tasarrufu olmuşdur keyfe mâ yeşâ ve yehtâr tasarruf buyursunlar dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde ketb ü tahrîr ve ma‘an ba‘s olunan ümenâ-i şer‘le meclis-i şer‘a gelip alâ-vukū‘ihi inhâ ve takrîr etmeğin mâ hüve’l-vâki‘ bi’t-taleb ketb olundu.<br><br>Fî-gurreti Rebî‘ülevvel sene 1153.<br><br>Şuhûdü’l-hâl: Hüseyin Çelebi b. Ramazan, fahrü’l-müderrisîni’l-kirâm zübdetü’l-mehâdîmü’l-fihâm fazîletlü Mustafa Efendi b. el-mevlâ el-merhûm Abdurrahman Efendi, fahrü’s-sâdât es-Seyyid Mustafa Efendi b. es-Seyyid Abdülaziz, fahrü’l-kuzât Hasan Efendi b. Derviş Mehmed Efendi, fahrü’l-kuzât Ahmed Efendi b. Hüseyin Çelebi, Ömer Çelebi b. Eyüb</p>          <br><a title="Önceki sayfa" style="text-decoration:none" href="./ayrmetin.php?idno=6548"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6550"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b336"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o633"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>