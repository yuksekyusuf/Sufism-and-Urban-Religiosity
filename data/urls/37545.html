﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 746<br>Hüküm no: 601<br>Orijinal metin no: [138b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Çavuş’un Mustafa ve kardeşi Mehmed’den başka varisi olmadığı</b><br><br>Fi’l-asl vilâyet-i Anadolu’da Akçaşehir kazâsına tâbi‘ Gökçeli nâm karye ahâlîsinden olup medîne-i Üsküdar’dan Reis mahallesinde sâkin vech-i âtî üzere iddi‘â-i verâset eden bâ‘isü’l-kitâb Mustafa b. Sunullah b. İslam mahfil-i kazâda vilâyet-i Rumeli’nde Semendire kazâsında müsâfiren vefât eden Mehmed Çavuş b. Ali b. İslam mahmiye-i İstanbul’da Öksüzce mahallesinde sâkin olup terekesine bi’l-emâne vaz‘-ı yed eden Mehmed Çelebi b. Halil b. Mustafa tarafından husûs-ı âti’l-beyânda husûmet ve redd-i cevâba vekîl olduğu mahmiye-i mezbûrede Tevkī‘î Cafer Çelebi mahallesinde sâkin Hüseyin Çelebi b. Mehmed ve zikr olunan Öksüzce mahallesinde sâkin Mehmed Çelebi b. el-Hâc Receb şehâdetleriyle mahzar-ı hasm-ı câhidde sâbit olup sübût-ı vekâletine hükmolunan Mehmed Ağa b. Halil mahzarında üzerine da‘vâ ve takrîr-i kelâm edip müteveffâ-yı mezbûr Mehmed Çavuş b. Ali ile benim babam merkūm Sunullah ile li-ebeveyn karındaşlar olup anaları ismi Emine ve babaları ismi merkūm İslam ve dedeleri ismi Abdullah ve maskat-ı re’sleri karye-i mezbûre olup müteveffâ-yı mezbûrun verâseti usûbet-i nesebiye cihetinden bana ve işbu li-ebeveyn karındaşım Mehmed Beşe’ye ve karye-i mezbûrede sâkine li-ebeveyn kız karındaşı Âişe Hatun bt. Bahtiyar’a münhasıra olup zâhirde cihet-i mezbûreden terekesinin nısfına bizlerden gayrı vâris ve âhar müstahık yoğ iken terekesinin nısfı müvekkil-i merkūm Mehmed Ağa b. Halil bize teslîmden imtinâ‘ eder suâl olunsun dedikde gıbbe’s-suâl vekîl-i mezbûr Mehmed Ağa cevâbında müvekkilinin müteveffâ-yı mezbûrun terekesine bi’l-emâne vaz‘-ı yedini ikrâr ve müdde‘î-i mezbûrun müdde‘âsını inkâr edicek müdde‘î-i mezbûrdan müdde‘âsına beyyine taleb olundukda udûl-ı Müslimînden fi’l-asl karye-i mezbûre ahâlîsinden olup mahmiye-i mezbûrede Esirci Kemâl mahallesinde sâkin Ali Çelebi b. Mehmed Dülgerzâde mahallesinde sâkin Mehmed Beşe b. el-Hâc Mehmed li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müdde‘î-i merkūm Mustafa’nın babası merkūm Sunullah ve müteveffâ-yı mezbûr Mehmed Çavuş’un babası merkūm Yahya ile li-ebeveyn karındaşlar olup anaları ismi merkūme Emine ve babaları ismi mezbûr İslam ve dedeleri ismi merkūm Abdullah ve maskat-ı re’sleri karye-i mezbûredir, usûbet-i nesebiye cihetinden müteveffâ-yı mezbûrun terekesinin nısfına zâhirde müdde‘î-i merkūm Mustafa ile karındaşı Mehmed’den gayrı vâris ve âhar müstahık olduğu ma‘lûmumuz değildir, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye edip ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm mâ-vaka‘a bi’t-taleb ketb şüd.<br><br>Fî 25 min-Cumâdelûlâ li-sene aşer ve mi’e ve elf.<br><br>Şuhûdü’l-hâl: Mukayyid Mustafa Efendi b. Mehmed, es-Seyyid Abdülmuti b. Mustafa, Rûşenî Mehmed Efendi, İbrahim Çelebi b. Süleyman, Hasan Çelebi b. Abdullah, el-Hâc Süleyman b. Abdullah çukadâr, İbrahim Çelebi b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=37544"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37546"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0746"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1106"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>