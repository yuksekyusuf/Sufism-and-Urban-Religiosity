﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 313<br>Hüküm no: 348<br>Orijinal metin no: [51a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Seyyid Mustafa Çavuş’un Hüseyin Dede Vakfı’na ait evi Âişe bt. Mehmed’in haksız yere tasarruf ettiği yolundaki iddiasının reddedildiği</b><br><br>Bu hüccet-i sahîha-i şer‘iyye efendimiz Şaban Efendi hazretlerinin imzâ-yı şerîfleriyledir. Mahmiye-i İstanbul’da Karagümrük kurbunda sâkin es-Seyyid Mustafa Çavuş b. es-Seyyid ( ) meclis-i şer‘de zikri âtî vakıf menzile meşrûtiyyet üzre vâzı‘atü’l-yed olan bâ‘isetü’l-kitâb Âişe bt. Mehmed nâm hâtun mahzarında üzerine da‘vâ ve takrîr-i kelâm edip mahmiye-i mezbûre hısnı ebvâbından Edirnekapısı hâricinde merhûm Hüseyin Dede b. Abdullah’ın vakfı olup iki tarafdan mekābir-i müslimîn ve iki tarafdan tarîk-i âm ile mahdûd bir bâb fevkānî ve iki bâb tahtânî odaları ve bir sundurmayı ve zât eşcâr-ı müsmire ve gayr-ı müsmire bahçeyi müştemil menzili vâkıf-ı mezbûr Hüseyin Dede dokuz yüz otuz bir senesi Şa‘bâni’l-mu‘azzamı evâhirinde vakf-ı sahîh-i şer‘î ile vakf edip süknâsını evvelâ kendi nefsine ba‘de’l-vefât sulbiye kızı Mihri ile zevci Ahmed b. Hamza’ya, ba‘dehümâ evlâdına ve evlâd-ı evlâd-ı evlâdına, ba‘de’l-inkırâz sâdât-ı kirâmdan bir recül-i sâliha şart ve ta‘yîn etmeğin hâlâ evlâd-ı vâkıf münkariz olup menzil-i mahdûd-ı mezkûrun süknâsı mahlûl olmağın merkūme Âişe evlâd-ı vâkıf-ı mezbûrdan olmak zu‘muyla menzil-i mahdûd-ı mezkûra bi gayri hakkın zabt ve tasarruf eder suâl olunup vakfiye-i ma‘mûlün-bihâsında ta‘yîn ve tasrîh olunduğu üzre süknâ-yı menzil-i mahdûd-ı mezkûr bana tevcîh olunmağla mezbûre Âişe’nin kasr-ı yedine tenbîh olunması matlûbumdur dedikde gıbbe’s-suâl mezbûr Âişe cevâbında fi’l-vâki‘ vâkıf-ı mezbûr Hüseyin Dede ber vech-i muharrer târih-i mezkûrda menzil-i mahdûd-ı mezkûrun süknâsını evvelâ kendi nefsine ba‘de’l-vefât sulbiye kızı Mihri ile zevci Ahmed b. Hamza’ya ba‘dehümâ evlâd-ı evlâd-ı evlâdına, ba‘de’l-inkırâz sâdât-ı kirâmdan bir recül-i sâliha şart ve ta‘yîn edip hâlâ ben evlâd-ı vâkıfdan olmağın menzil-i mahdûd-ı mezkûrun süknâsı hakk-ı meşrûtam olduğuna binâen menzil-i mahdûd-ı mezkûra vaz‘-ı yed ederim deyicek isre’l-istintâk ve akībe’l-inkâr, mezbûre Âişe’den takrîrine mutâbık beyyine taleb olundukda udûl-i müslimînden olup medîne-i Hazret-i Ebâ Eyyûb el-Ensârî -radiye anhu Rabbühü’l-Bârî- mahallâtından Mehmed Bey mahallesi sâkinlerinden müsin ve ihtiyâr olan taşçı İbrahim Beşe b. İsmail ve taşçı Yusuf Beşe b. el-Hâc Ahmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka mezbûre Âişe ber vech-i muharrer vâkıf-ı mezbûr Hüseyin Dede’nin sulbiye kızı Mihri’nin sadriye kızı Hatice’nin sadriye oğlu Mehmed’in sulbiye kızı mezbûre Âişe’dir biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylelediklerinde şâhidân-ı mezbûrân sâkin oldukları mahalleden tezkiyye için küttâb-ı mahkeme-i şerîfeden mevlânâ Mehmed Efendi b. Ahmed ve Muhzır Hasan b. Abdullah irsâl olunup anlar dahi şâhidân-ı mezbûrânın zikr olunan Mehmed Bey mahallesine müdde‘î-i mezbûr es-Seyyid Mustafa Çavuş ile varıp ahâlîsinden el-Hâc Mustafa b. Habib el-Müezzin ve Ahmed Bâli ve Eyüb b. Ali ve Mehmed b. İbrahim ve Hasan b. Mustafa ve Hüseyin b. Osman ve Mehmed b. Abdullah ve Mustafa b. Hanefi ve Mustafa b. Hüseyin ve Ali b. Nasuh ve Hüseyin b. Hasan ve Murtaza b. Bâli ve Ahmed Bâli nâm kimesnelerden tezkiyye eylelediklerinde mezbûrlar adl ve kabûlü’ş-şehâdedir, üzerimize şehâdet dahi eyleseler kabûl ederiz deyû her biri alâ tarîki’ş-şehâde haber verlediklerinde mevlânâ-yı mezbûr mahallinde tahrîr ba‘dehû meclis-i şer‘a gelip vukū‘u üzre inhâ ve takrîr ettiklerinde mûcebiyle müdde‘î-i mezbûr es-Seyyid Mustafa Çavuş menzil-i mahdûd-ı mezkûra müte‘allik merkūme Âişe’ye bî-vech mu‘ârazadan men‘ birle mâ hüve’l-vâki‘ bi’t-taleb ketb olundu. Fi’l-yevmi’r-râbi‘ aşer min Saferi’l-hayr li sene ihdâ ve tis‘în ve elf.<br><br><br>Şuhûdü’l-hâl: Mefharü’l-kuzât Musa Efendi b. Ahmed el-Kadı bi Karahisâr-ı Şarkī muvakkaten, mefharü’l-müderrisîn Osman Efendi el-Eyyûbî, Osman Çavuş b. Ahmed, Ramazan b. Mustafa, Mehmed b. Eyüb, Mehmed b. Mahmud ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=15729"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15731"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b313"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o683"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>