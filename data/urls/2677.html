﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 304<br>Hüküm no: 359<br>Orijinal metin no: [67a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Mehmed’in varislerinin haksız yere el koydukları menzili teslim etmeleri</b><br><br>Mahmiye-i İstanbul’da merhûm Hoca Halil Attâr mahallesinde sâkin iken bundan akdem fevt olan el-Hâc Mehmed b. Şa‘bân’ın verâseti zevce-i metrûkesi Emine bt. Abdullah nâm hatun ile sulbî oğlu Mustafa’ya münhasıra olduğu şer‘an sâbit oldukdan sonra merhûm-ı merkūmun vakfı mütevellîsi olan işbu râfi‘ü’l-kitâb Mustafa Efendi b. Siyami nâm kimesne meclis-i şer‘-i şerîf-i lâzımü’t-teşrîfde zikri âtî menzilin arsası vakf-ı mezbûrdan olup ebniyesine müteveffâ-yı evvel-i mezbûrun terekesinden olmak üzere vâzı‘ayi’l-yed olan mezbûrân diğer Mustafa ve Emine taraflarından husûs-ı âti’l-beyâna vekîl olup bimâ-hüve nehci’s-sübût şer‘an vekâleti sâbite olan İsmail Beşe b. Ali nâm kimesne mahzarında da‘vâ ve takrîr-i kelâm edip merhûm-ı merkūmun vakfından olup mahalle-i mezbûrede vâkı‘a bir tarafdan vakf-ı mezbûrdan olup Kazzâz Mehmed Çelebi nâm kimesne tasarrufunda olan menzil ve bir tarafdan Bülbülzâde vakfı ve iki tarafdan tarîk-i âm ile mahdûd bir mahzen ve bir hamamı müştemile menzil arsasına müteveffâ-yı evvel-i mezbûr el-Hâc Mehmed hayâtında icâre-i mu‘accele ve yevmî iki akçe ücret-i müeccele ile mutasarrıf iken bin yetmiş bir senesi Recebi’nde üzerine icâre-i mu‘accelesine mahsûb olmak üzere malı ve iznim ile dâhiliye ve hâriciyeli fevkānî ve tahtânî büyût-ı adîde binâ ve ihdâs edip ba‘dehû fevt oldukda menzil-i mezbûrun arsa ve ebniyesi intikāl-i âdî ile oğlu mezbûr Mustafa’ya intikāl edip ba‘dehû mezbûr Mustafa dahi bilâ-veled fevt olmağla menzil-i mesfûrun arsa ve ebniyesi taraf-ı vakf-ı mezbûra intikāl etmiş iken müvekkilân-ı mezbûrân menzil-i mezbûra bi-gayr-ı hakkın vaz‘-ı yed ederler. Suâl olunup kasr-ı yedlerine ve vakf-ı mezbûr için bana teslîme vekîl-i mezbûr İsmail Beşe’ye tenbîh olunmak matlûbumdur dedikde gıbbe’s-suâl vekîl-i mezbûr cevâbında müteveffâ-yı evvel-i mezbûr el-Hâc Mehmed hayâtında arsa-i mahdûde-i mezbûre üzerine icâre-i mu‘accele ve müeccele ile mutasarrıf iken sene-i mezbûre Recebi’nde fuzûlen mülkü olmak üzere ebniye ihdâs edip ba‘de vefâtihî ebniye-i mezbûra müstahıkkatü’l-kal‘ olduğu hâlde veresesine intikāl etmekle müvekkilân-ı mezbûrân ebniye-i mezbûreye vech-i muharrer üzere mülk-i mevrûsları olmağın vaz‘-ı yed ederler deyüp vech-i muharrer üzere icâre-i mu‘accelesine mahsûb olmak üzere binâ edip binâsı vakıf olduğunu inkâr edicek mütevellî-yi mezbûrdan müdde‘âsını mübeyyine beyyine taleb olundukda mahalle-i mezbûre ahâlîsinden Ahmed Halîfe b. Himmet ve mahmiye-i mezbûrede Yavuzer mahallesi sükkânından es-Seyyid Abdülfettah Efendi b. es-Seyyid Hasan nâm kimesneler li-ecli’ş-şehâde meclis-i şer‘-i şerîfe hâzırân olup istişhâd olunduklarında fi’l-hakīka müteveffâ-yı evvel-i mezbûr el-Hâc Mehmed sene-i mezbûre Recebi’nde menzil-i mezbûrun ebniyesini mütevellî-i mezbûrun izni ile icâre-i mu‘accelesine mahsûb olmak üzere binâ etmiş idi. Biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebince menzil-i mahdûd-ı mezbûrun arsa ve ebniyesinden müvekkilân-ı mezbûrânın kasr-ı yedlerine vakf-ı mezbûr için mütevellî-i mezbûra teslîmlerine vekîl-i mezbûr İsmail Beşe’ye tenbîh olunmağın mâ-hüve’l-vâki‘ bi’l-ibtigā ketb ü imlâ olundu.<br><br>Fî 7 min-Şa‘bâni’l-mu‘azzam sene 1081.<br><br>Şuhûdü’l-hâl: Umdetü’l-müderrisîni’l-kirâm Mustafa Efendi el-muhâsib, zübdetü erbâbi’t-tahrîr ve’l-kalem Mehmed Çelebi b. Mahmud kâtib-i muhâsib, fahrü’l-akrân Receb Çelebi tâbi‘-i hazret efendi, İsmail Çelebi b. el-Hâc Murad.</p>          <br><a title="Önceki sayfa" style="text-decoration:none" href="./ayrmetin.php?idno=2676"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2678"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b304"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o557"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>