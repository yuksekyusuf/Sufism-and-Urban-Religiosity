﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 483<br>Hüküm no: 632<br>Orijinal metin no: [130b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüsniye Hatun’un, boşandığı eşi Abdi aleyhindeki alacak davasının reddedilmesi</b><br><br>Bâ-mühr-i efendi,<br><br>Ma‘rûz<br><br>Mahrûse-i Bursa sâkinelerinden olup derûn-ı arzda ismi mezkûre ve zâtı ta‘rîf-i şer‘î ile mu‘arrefe olan Şerife Hüsniye Hatun meclis-i hatîrde Kirmasti kasabası sükkânından olup bâ-emr-i âlî Âsitâne-i aliyye’ye ihzâr etdirdiği arzda ismi mezkûr zevc-i sâbıkı el-Hâc Abdi muvâcehesinde mezbûr el-Hâc Abdi mukaddemâ zevcim olmağla on iki sene mukaddem zevciyyet beynimizde kāime iken beni ve firâşından hâsıla eylediğim kızım Şerife Selime’yi bilâ-nafaka terk ve Kirmasti kasabasında sâkin olmağla ben dahi kendim ve sagīre kızım için bâ-hüccet mezbûr el-Hâc Abdi üzerine kıbel-i şer‘den kadr-ı ma‘rûf nafaka takdîr etdirdiğimden sonra bin yüz altmış sekiz senesinde mezbûr el-Hâc Abdi’yi mahrûse-i Bursa’ya ihzâr ve hüccet-i mezkûre mantûkunca zimmetinde müctemi‘ olan beş yüz yirmi guruşu ba‘de’d-da‘vâ ve’l-münâza‘a mezbûr el-Hâc Abdi ile beni tatlîk etmemek şartıyla yüz guruş bedel-i makbûza ba‘de’l-musâlaha ve’l-kabûl mâ‘adâsına ve sâire müte‘allika âmme-i da‘vâdan zimmetini ibrâ ve iskāt etmiş idim. Lâkin mezbûr el-Hâc Abdi ber-vech-i muharrer ibrâmdan sonra altmış dokuz senesinde beni bâyinen tatlîk edip mehr-i müeccelim olan yüz yirmi guruş ile nafaka-i iddetim mukābelesinde dahi on beş guruş ki cem‘an yüz otuz beş guruşu bana irsâl etmiş idi. Lâkin ibrâ-i mezkûrum şart-ı mezkûr ile olmağla ber-vech-i muharrer nafaka-i müctemi‘a-i mezkûre zimmetinde bâkī kalan dört yüz yirmi guruş ve zevciyyet beynimizde kāime iken beynimizde ma‘lûm eşyâ kıymetleri olmak üzere zimmetinde hakkım olan seksen guruş ve kızım sagīre-i mezbûrenin bâ-hüccet nafaka-i mefrûza-i müstedânesinden zimmetinde müctemi‘ olan yüz seksen guruş ki cem‘an altı yüz seksen guruşu ve bi-hakkı’l-hıdâne terbiyemde olan kızı mezbûre Selime’yi yedimden alıp sâkin olduğu Kirmasti kasabasına götürmekle kızım mezbûre Selime’yi dahi hâlâ mezbûr el-Hâc Abdi’den taleb ederim deyü da‘vâ etdikde mezbûr el-Hâc Abdi cevâbında müdde‘iye-i mezbûre mukaddemâ zevcesi olup ber-vech-i muharrer tatlîkini ve kızım mezbûre Selime on iki yaşında ve hakk-ı hıdânesi sâkıt olup ve kasaba-i mezbûre dahi mahrûse-i mezbûreye ancak on iki sâ‘at mesâfe olup müddet-i sefer-ba‘îd olmamağla kızım mezbûreyi ma‘rifet-i şer‘le almış idim deyü tasdîk, lâkin ber-vech-i muharrer seksen guruş eşyâ kıymeti müdde‘âsını inkârından mâ‘adâ müdde‘iye-i mezbûre Şerife Hüsniye bin yüz yetmiş senesi Rebî‘ülevveli’nin on birinci günü mahrûse-i mezbûrede bâb nâibi olan müderrisîn-i kirâmdan Ali Efendi huzûrunda ber-vech-i muharrer mukaddemâ olan ibrâm şart-ı mezkûr ile olmuşdu deyü meblağayn-ı mezbûreyni benden ba‘de’d-da‘vâ ve’l-münâza‘a meblağayn-ı mezkûreyn da‘vâsından yüz yirmi guruşa benimle ba‘de akdi’l-musâlaha ve’l-kabûl bedel-i sulh-ı mezbûru yedimden ahz u kabz edip mâ‘adâ müdde‘âsına ve ber-vech-i muharrer şart da‘vâsına ve târîh-i mezbûra gelince beynimizde cereyân eden sâir ahz ü i‘tâ ve mu‘âmelât-ı şettâya müte‘allika âmme-i da‘vâdan zimmetimi ibrâ ve iskāt dahi etmiş idi deyü târîh-i mezbûr ile müverraha ve nâib-i mûmâ-ileyhin hat ve hatemini hâviye bir kıt‘a hüccet-i şer‘iyye ibrâzıyla ba‘de’d-def‘ ve’l-istintâk müdde‘iye-i mezbûre Şerife Hüsniye Hatun dahi fi’l-hakīka kızı sagīre-i mezbûre el-yevm on bir yaşını tekmîl eylediğini ve zikr olunan Kirmasti kasabası mahrûse-i mezbûreye müddet-i sefer-ba‘îd olmadığını ve mazmûn-ı hüccet-i mezkûru tâyi‘an ikrâr ü i‘tirâf etmeğin alâ-mûcibi i‘tirâfihî müdde‘iye-i mezbûre Şerife Hüsniye Hatun husûs-ı mezkûr için mezbûr el-Hâc Abdi’ye bi-gayrı vech-i şer‘î mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 23 Rebî‘ülevvel sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42737"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42739"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b483"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o485"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>