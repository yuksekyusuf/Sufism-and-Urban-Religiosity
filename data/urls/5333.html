﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 398<br>Hüküm no: 409<br>Orijinal metin no: [94a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed b. Hüseyin’in vefât eden Köse Ali Ağa’ya olan borcunu vâris olduklarını ispatlayan Ömer b. Halil ve kardeşi Ahmed’e ödemesi tenbihi</b><br><br>İsbât-ı verâset, Hezargrad.<br><br>Vilâyet-i Rumeli’nde Hezargrad nevâhîsinden Karalom nâhiyesine tâbi‘ Lütfi nâm karye ahâlîsinden olup Bahr-ı sefîd’de Midilli cezîresinde müsâfiren sâkin iken bundan akdem vefât eden Köse Ali Ağa b. Kara Hasan b. Receb’in li-eb er karındaşı oğulları ve ber-vech-i âtî vârisler olduklarını iddi‘â eden işbu bâ‘isü’l-kitâb Ömer ve Ahmed ibney Halil nâm kimesneler meclis-i şer‘-i şerîf-i enverde Mehmed b. Hüseyin nâm kimesne mahzarında her biri üzerine da‘vâ takrîr-i kelâm edip babamız mezbûr Halil müteveffâ-i mezbûr Köse Ali Ağa ile li-eb karındaşlar olup babaları ismi mezbûr Kara Hasan dedeleri ismi mezbûr Receb ve maskat-ı re’simiz karye-i mezbûredir. Biz müteveffâ-i mezbûrun ber-vech-i muharrer min-ciheti’l-usûbeti’n-nesebiye hasren vârisleri olup bizden gayrı vârisi ve terekesine müstahik âhar olmamağla müteveffâ-i mezbûrun mezbûr Mehmed zimmetinde cihet-i karzdan on beş guruş hakkı olmağla kable’l-ahz vefât etmeğin meblağ-ı mezbûr bi’l-irsi’ş-şer‘î bize isâbet ve intikāl etmekle merkūm Mehmed’e suâl olunup meblağ-ı mezbûru bize edâ ve teslîme tenbîh olunması matlûbumuzdur dedikde gıbbe’s-suâl mezbûr Mehmed cevâbında müteveffâ-i mezbûra cihet-i merkūmeden meblağ-ı mezbûr zimmetinde deyni olduğunu ikrâr lâkin müdde‘iyân-ı mezbûrânın ber-minvâl-i muharrer vâris olduklarını inkâr edicek müdde‘iyân-ı mezbûrândan müdde‘âlarını mübeyyine beyyine taleb olundukda udûl-i ahrâr-ı ricâl-i Müslimînden ve karye-i mezbûre ahâlîsinden olup mahmiye-i İstanbul’da Küçük Karaman’da vâki‘ Emir Ahmed Hanı’nda müsâfiren sâkin İvaz b. Hüseyin ve Ali b. Mehmed nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müdde‘iyân-ı mezbûrânın babaları Halil müteveffâ-i mezbûr Köse Ali Ağa ile li-eb er karındaşlar olup babaları ismi Kara Hasan dedeleri ismi Receb ve maskat-ı re’sleri vilâyet-i Rumeli’nde Hezargrad nevâhîsinden Karalom nâhiyesine tâbi‘ Lütfi karyesidir. Müteveffâ-yı mezbûrun müdde‘iyân-ı mezbûrân min-ciheti’l-usûbeti’n-nesebiye hasren vârisleridir. Mezbûrândan gayrı vârisi ve terekesine müstahik âhar olduğu ma‘lûmumuz değildir. Biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye ettikde gıbbe’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm ve’t-tenbîh mâ-vaka‘a bi’t-taleb ketb olundu.<br><br>Fi’l-yevmi’s-sâdis ve’l-ışrîn min-Şa‘bâni’l-mu‘azzam sene 1143.<br><br>Şuhûdü’l-hâl: İbrahim Ağa el-mütevellî bi-Hezargrad, es-Seyyid Ahmed Çelebi b. ( ), Kurd Ağa b. ( ), İsmail Ağa b. ( ), Süleyman Çelebi b. Mehmed, Hasan Efendi.</p>          <br><a title="Önceki sayfa" style="text-decoration:none" href="./ayrmetin.php?idno=5332"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5334"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b398"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o671"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>