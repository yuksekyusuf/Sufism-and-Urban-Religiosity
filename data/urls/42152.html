﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 93<br>Hüküm no: 46<br>Orijinal metin no: [9a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Uzuncaabad-ı Hasköy kazasındaki Gazi Sinan Paşa Vakfı hususunda yapılan tahkikat sonucu mütevelliliğin Ahmed Esad’a verildiği</b><br><br>Bâ-hatem-i hazret-i efendi<br><br>Ma‘rûz,<br><br>Nezâret-i hazret-i Şeyhülislâmî’de âsûde olan evkāfdan Uzuncaâbâd-ı Hasköy’de vâki‘ Gāzî Sinan Paşa Vakfı tevliyeti kadîmü’l-eyyâmdan bu âna dek sadaka tevliyetlerinden olup işâret-i aliyye ile birer müstahık kimesneye tevcîh oluna gelmiş iken tevliyet-i mezkûre bu def‘a dahi bâ-işâret-i aliyye sâhib-i arzuhâl Ahmed Esad’a mutasarrıfı Mehmed Muhib ref‘inden tevcîh buyuruldukda Küçük Evkāf kaydında Kerime Hatun an-evlâd-ı utekā deyü Uzuncaâbâd-ı Hasköy nâibi olmak üzere es-Seyyid Mehmed nâm kimesnenin arzıyla bir kayd zuhûr ve tezvîr fehim olunmağla kaleminden ihrâç olunan battalına ve kuyûda nazar olunup hakīkati i‘lâm olunmak bâbında bâ-işâret-i aliyye sâdır olan fermân-ı âlîlerine imtisâlen arz-ı mezkûra nazar olundukda bin yüz yetmiş senesi Şevvâli’nde Uzuncaâbâd-ı Hasköy Mahkemesi’nde es-Seyyid Mehmed nâmında bir kimesne nâib olup merkūme Kerime bi-nefsihâ mahkeme-i mezkûreye varıp mezbûr es-Seyyid Mehmed Efendi huzûrunda tevliyet-i mezkûre evlâd-ı utekāya meşrûta ve kendi evlâd-ı utekādan olmak üzere iltimâsıyla ahâlînin ihbârını nâtık olup ihtimâmen merkūme Kerime’yi istintâk için taraf-ı şer‘den mürsel el-Hâc Ahmed Efendi dâ‘îleri Üsküdar’da Davudpaşa mahallesinde Süleyman Ağa’nın sâkin olduğu menzilde huzûr-ı Müslimînde akdeylediği meclis-i şer‘de mezbûre Kerime’yi istintâk eyledikde ol târîhde [ve] veledet-i ömrümde Uzuncaâbâd-ı Hasköy’e vardığım olmayıp arz-ı mezkûrdan kat‘â haber[im] yokdur deyü mazmûnunu tekzîb eylediğini mahâllinde ba‘de’s-sebt kazâ-i mezkûr iki seneden beri arpalığı olan sâbıkā İstanbul kādısı fazîletlü el-Hâc Halil Efendi dâ‘îlerinin sâkin olduğu hânelerine varıp hakīkat-i hâli istiksâ eyledikde, ol târîhde kazâ-i mezkûrda nâibim müderrisînden Bezirgânzâde Mehmed Efendi olup arpalık bana tevcîh olunduğu günden bu âna gelince es-Seyyid Mehmed nâmında nâib ta‘yîn etdiğim yokdur deyü cevâb verdiğini mezbûr el-Hâc Ahmed Efendi mahâllinde tahrîr ve ma‘an meb‘ûs ümenâ-i şer‘ Osman Ağa ve Muhzır el-Hâc Ahmed ile meclis-i şer‘a gelip inbâ ve arz-ı mezkûr hâmişinde tatbîk mahâllinde Mehmed Emin nâmında bir mühür ile mutâbık deyü mahtûm olup onun dahi ne makūle âdem olduğu ve kimin mührü idüğü ma‘lûm olmadığından mâ‘adâ arz-ı mezkûrun mührü mûmâ-ileyh dâ‘îlerinin kethüdâları yedinde mahfûz târîh-i mezkûrda kazâ-i merkūmda nâibi olan mezbûr Bezirgânzâde Mehmed Efendi’nin mührü ile tatbîk olundukda gayrı mutâbık olup ve nâib-i mezbûr Mehmed Efendi’ye arz-ı mezkûr meclis-i şer‘de irâe olundukda benim değildir ve târîh-i mezkûrda kazâ-i mezkûrda gerçi ben nâib idim, lâkin benim zamânımda bu misillü nesne vâki‘ olmamışdır, husûs-ı mezkûr tezvîrdir demekle arz-ı mezkûr [9b] müzevver ve mutâbık deyü temhîri dahi mahz-ı tezvîr ve musanna‘ olduğu vücûhla zâhir ve hîle ve desîse olduğu bâhir olmağın tevliyet-i mezkûre sadaka tevliyetlerinden olup bâ-işâret-i aliyye müstahıkkına tevcîh oluna gelmekle amel-i kadîm, minvâl-i muharrer üzere olduğunu mevsûku’l-kelim kimesneler haber vermeleriyle merkūme Kerime’nin kayd-ı müzevveri mahâllinden terkīn ve tevliyet-i mezkûre sâhib-i arzuhâl merkūm Ahmed Esad‘a ibkā ve tevcîh ve kaydına mufassalan şerh ve fîmâ-ba‘d ta‘arruz olunmamak üzere nâzır-ı vakf-ı müşârün-ileyh hazretlerinin işâretleriyle berât-ı âlî ihsânı emr-i savâb idüğü ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 12 Recebi’l-ferd sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42151"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42153"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b093"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o607"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>