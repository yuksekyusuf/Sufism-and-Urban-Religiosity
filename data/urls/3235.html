﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 279<br>Hüküm no: 291<br>Orijinal metin no: [43b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Safiye bt. Şaban Paşa ile eski kocası Ali Ağa b. Ahmed’in birbirlerinin zimmetini ibrâ ettikleri</b><br><br>Husûs-ı âti’l-beyânın mahallinde ketb u tahrîri iltimâs olunmağın cânib-i şerî‘at-i garrâdan bi’t-taleb irsâl olunan Mevlânâ Ahmed Efendi ibn el-merhûm Mustafa Efendi mahmiye-i İstanbul’da Çerağī Hamza mahallesinde sâkin İbrahim Çelebi b. Süleyman’ın menziline varıp zeyl-i kitâbda muharrerü’l-esâmî müslimîn huzûrlarında akd-i meclis-i şer‘-i şerîf eyledikde medîne-i Üsküdar’da Mehmed Paşa mahallesinde sâkine olup zâtını ma‘rifet-i şer‘iyye ile ârifân olan yine mahmiye-i mezbûrede Âşık Paşa mahallesinde sâkin Sefer Efendi b. Mahmud mezbûr İbrahim Çelebi b. Süleyman ta‘rîfleriyle mu‘arrefe olan fahrü’l-muhadderât Safiye Hanım bt. Şaban Paşa meclis-i ma‘kūd-ı mezbûrda, mahmiye-i mezbûrede Debbâğ Yunus mahallesinde sâkin sâbıkan mezbûrenin zevci olan bâ‘isü’l-kitâb fahrü’l-eşbâh Ali Ağa b. Ahmed mahzarında ikrâr ve takrîr-i kelâm edip mezbûr Ali Ağa zevcim olup beni tatlîk etmekle zimmetinde sâbit ve mütekarrir bin esedî [guruş] mehr-i müeccelim ve nafaka-i iddet-i ma‘lûmem ve me’ûnet-i süknâm ve mezbûr Ali Ağa’nın zimmetinde deyn-i şer‘îden olan bin esedî guruş hakkım ve kıymetleri beynimizde ilm-i şer‘î ile ma‘lûm iki Cezâyir gürdesi ve bir zümrüd hâtemi mezbûr Ali Ağa’dan taleb ve da‘vâ eylediğimde ol dahi ben mezbûrun zimmetinde olan bin esedî guruş mehr-i müeccelim ve nafaka-i iddet-i ma‘lûmem üzerlerine ve me’ûnet-i süknâm dahi kendi üzerime olmak üzre muhâla‘a ve hukūk-ı zevciyyete ve sâire müte‘allik âmme-i da‘vâdan kendiyü ibrâ etmek üzre def‘le mukābele ettikden sonra zimmetimde karz-ı şer‘îden beş yüz otuz yedi buçuk esedî guruş hakkı olmak üzre benden da‘vâ ve ol vechile beynimizde münâza‘ât-ı kesîre ve muhâsamât-ı şedîde vâki‘ olmuşdu el-hâletü hâzihî beynimize muslihûn tavassut edip mezbûr Ali Ağa ile da‘vâ-yı mezkûrumdan beni iki yüz kırk guruş üzerine inşâ-i akd-i sulh eylediklerinde ben dahi sulh-i mezbûru kabûl ve bedel-i sulh olan meblağ-ı mezbûr iki yüz kırk guruşu yedinden tamâmen ahz u kabz edip mezbûr Ali Ağa meblağ-ı mezbûra müte‘allik da‘vâdan beni ibrâ etmekle ben dahi hukūk-ı zevciyyete ve meblağ-ı mezbûra ve sâire müte‘allik âmme-i de‘âvî ve mütâlebât ve eymân ve muhâsamâtdan mezbûr Ali Ağa’nın zimmetini ibrâ-i âmm-ı kātı‘ü’n-nizâ‘ ile ibrâ ve iskāt eyledim ba‘de’l-yevm her birimizin âhar ile vechen mine’l-vücûh da‘vâ ve nizâ‘ımız kalmadı dedikde gıbbe’t-tasdîki’ş-şer‘î vâki‘ hâli Mevlânâ-yı mezbûr mahallinde tahrîr ba‘dehû ma‘an irsâl olunan Çukadâr Ahmed Beşe b. Abdullah ve Mustafa b. Ahmed ile meclis-i şer‘a gelip alâ vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ min Recebi’l-mürecceb li sene seb‘a ve tis‘în ve elf.<br><br><br>Şuhûdü’l-hâl: Umdetü’l-müderrisînü’l-kirâm Abdülvehhâb Efendi b. Ahmed Efendi, Ahmed Efendi b. Mahmud, Abdülkādir Efendi b. Hüseyin, el-Hâc Mehmed müezzin-i Sultân Selim, el-Hâc Yusuf müezzin, Süleyman Efendi b. Osman müezzin-i Debbâğ Yunus, Abdullah Çelebi b. Mehmed müezzin, İsmail Çelebi b. Musli müezzin-i Sultân Selim, Musa Efendi b. Mahmud müezzin, Abdurrahman b. Sefer. </p>          <br><a title="Önceki sayfa" style="text-decoration:none" href="./ayrmetin.php?idno=3234"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3236"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b279"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o743"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>