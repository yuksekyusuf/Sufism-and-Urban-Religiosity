﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 451<br>Hüküm no: 538<br>Orijinal metin no: [71a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Defterdar kaymakamı Mehmed Paşa’nın, vârissiz ölen Sincari Mehmed Efendi’nin terekesinde yer alan ev arsasını el-Hâc Mustafa Ağa’ya sattığı</b><br><br>Bi’l-fi‘l şıkk-ı evvel defterdârı kāimmakāmı olan Emîrü’l-ümerâ’i’l-kirâm kebîrü’l-küberâi’l-fihâm zü’l-kadri ve’l-ihtirâm sâhibü’l-izzi ve’l-ihtişâm Mehmed Paşa -dâme birruhû ve feşâ- hazretleri dîvân-ı kāimmakām-ı sadr-ı a‘zamîde akd olunan meclis-i âlîde hâlâ bostancıbaşı olan umdetü’l-havâs ve’l-mukarrebîn mu‘temedü’l-mülûk ve’s-selâtîn sâhibü’l-mefâhiri’l-aliyye hâviyyü’l-me’âsiri’s-seniyye zü’l-kadri’r-refî‘ ve’l-câhi’l-menî‘ el-Hâc Mustafa Ağa hazretleri taraf-ı bâhirü’ş-şereflerinden husûs-ı âti’l-beyâna vekîl olduğu umdetü’l-emâcid ve’l-ekârim câmi‘ü’l-mehâmid ve’l-mekârim Çavuşbaşı İsmail Ağa b. Musli ve Murtaza Hoca b. Sadık ve Abdurrahman Bey b. Ali nâm kimesneler şehâdetleri ile şer‘an sâbit olan umdetü’l-emâsil ve’l-a‘yân bostancılar odabaşısı Osman Ağa b. Mahmud mahzarında ikrâr ve takrîr-i kelâm edip fi’l-asl Dârü’l-hilâfeti’l-aliyye Kostantıniyye el-mahmiyye mahallâtından Şeyh Resmî mahallesi ahâlîsinden olup vilâyet-i Rumeli’nde medîne-i Sofya kazâsından münfasıl iken bundan akdem medîne-i mezbûrda bilâ-vâris vefât eden Sincârî Mehmed Efendi’nin terekesinden olmağla taraf-ı mîrîye âid ve makbûzum olup mahmiye-i mezbûrede Hocapaşa mahallesinde vakı‘a bir tarafdan tarîk-i âm ve üç tarafdan Tırnakçı Sarayı demekle ma‘rûf saray ile mahdûd bir su kuyusu ve bir tarafdan tûlen otuz üç buçuk zirâ‘ taş duvarı ve biri berber biri câmeşûy biri attârî [ve biri] bir enserci dört bâb dükkânları müştemile tûlen otuz üç buçuk ve arzen bir başı yirmi yedi buçuk ve bir başı on yedi buçuk bi hesâb-ı terbî‘î bennâ zirâ‘ıyla yedi yüz elli üç buçuk zirâ‘ menzil arsasını cümle tevâbi‘ ve levâhıkı ve âmme-i hukūk ve merâfıkı ile ba‘de’l-müzâyede ve inkıtâ‘i’r-rağbe mûmâ-ileyh Osman Ağa’ya tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile her bir esedî guruş doksan akçeye olup râyic fi’l-vakt hurda akçe hesâbınca seksen bin on akçe olmak üzre semen-i misli olan sekiz yüz seksen dokuz kıt‘a esedî guruşa bey‘ ve teslîm edip ol dahi müvekkili müşârün-ileyh el-Hâc Mustafa Ağa hazretleri için iştirâ ve kabûl ve tesellüm eyledikden sonra semeni olan meblağ-ı mezbûr sekiz yüz seksen kıt‘a esedî guruşu vekîl-i mûmâ-ileyh Osman Ağa yedinden tamâmen alıp kabz eyledim min ba‘d arsa-i mahdûde-i mezbûre cemî‘ müştemilât ve hukūk ve merâfıkı ile müvekkil-i müşârün-ileyh el-Hâc Mustafa Ağa hazretlerinin mülk-i müşterâlarıdır keyfe mâ yeşâ’ ve yahtâr mutasarrıf olsunlar dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb ve imlâ olundu. Fi’l-yevmi selhi min Recebi’l-mürecceb li sene seb‘a ve seb‘în ve elf.<br><br><br>Şuhûdü’l-hâl: Umdetü erbâbi’t-tahrîr ve’l-kalem zübdetü ashâbi’t-tastîr ve’r-rakam sâhibü’l-mefâhiri’l-aliyye Şaban Efendi Defterdâr-ı şıkk-ı sânî, umdetü’l-akrân Şaban Ağa b. Süleyman Ser-muhzırân, umdetü’l-emâcid ve’l-eşbâh Eyüb Ağa b. Ahmed Kethüdâ-yı hazret-i efendi.</p>          <br><a title="Önceki sayfa" style="text-decoration:none" href="./ayrmetin.php?idno=1695"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1697"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b451"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0959"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>