﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 24 Numaralı Sicil (H. 1138-1151/M.1726-1738)<br>cilt: 21,&nbsp;sayfa: 284<br>Hüküm no: 199<br>Orijinal metin no: [60a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İstanbul’a gelen bal mumu satışına dellâl ve sairlerin karışmaması</b><br><br>Akzâ kuzâtü’l-müslimîn evlâ vülâtü’l-muvahhidîn ma‘denü’l-fazli ve’l-yakīn râfi‘-i a‘lâmi’ş-şerî‘ati ve’d-dîn vâris-i ulûmü’l-enbiyâ’i ve’l-mürselîn el-muhtas bi mezîdi inâyeti’l-meliki’l-Mu‘în Mevlânâ Galata kadısı -zîdet fezâiluhû- tevkī‘-i refî‘-i hümâyûn vâsıl olıcak ma‘lûm ola ki İstanbul’da vâki‘ mumcu esnâfı Dîvân-ı hümâyûnuma arzuhâl edip bal mumcu esnâfından olup kethüdâ ve ihtiyârlarından cemm-i kesîr ve cem‘-i gafîr meclis-i şer‘de kadîmü’l-eyyâmdan beri Galata gümrüğüne gelen şem‘-i aselden cânib-i mîrî için iktizâ eden mertebesi ifrâz olundukdan sonra mâ‘adâsı esnâfları beyninde kethüdâ ve ihtiyârlar ma‘rifetiyle narh-ı cârî üzre tevzî‘ ve taksîm olunup bu vechile nizâm-ı hâlleri var iken kadîme muhâlif bal mumu dellâlları peydâ ve hâlâ gelen şem‘-i aseli hafiyyeten ziyâde bahâ ile murâd ettikleri muhtekir tâifesine bey‘ etmeleriyle cânib-i mîrîye müzâyaka olduğundan mâ‘adâ beynlerinde ihtilâle bâ‘is oldukları her birleri teşekkî edip fîmâ ba‘d zikr olunan gümrüğe gelen şem‘-i asel cânib-i şer‘den ta‘yîn olunan yağ nâibi ma‘rifetiyle zabt ve hıfz olunup mîrî için iktizâ eden şem‘-i asel ifrâz olundukdan sonra mâ‘adâsı muktezâ-yı kadîm üzre kethüdâ ve ihtiyârları ma‘rifetleriyle beynlerinde tevzî‘ ve taksîm olunup muhtekir tâifesi ve muhdes olan dellâllar def‘ ü ref‘ olunmak bâbında emr-i şerîfim recâ eylediklerin akzâ kuzâtü’l-müslimîn İstanbul kadısı Mevlânâ Mehmed Said -zîde fezâiluhû- i‘lâm etmekle, imdi i‘lâmı mûcebince muhdes olan dellâllar ve muhtekir tâifesi ref‘ olunmak bâbında fermân-ı âlîşânım sâdır olmuşdur. Buyurdum ki hükm-i şerîfim vardıkda bu bâbda sâdır olan emrim üzre amel edip dahi vech-i meşrûh üzre muhdes olan dellâllar ve muhtekir tâifesi ref‘ ve gümrük-i mezbûra gelen şem‘-i aselden mîrî için şem‘-i asel ifrâz olundukdan sonra mâ‘adâsı muktezâ-yı kadîm üzre esnâf-ı mezbûre kethüdâ ve ihtiyârları ma‘rifetiyle tevzî‘ ve taksîm ettirip hilâf-ı kadîm def‘ ü ref‘ olunan muhtekir tâifesi ve dellâllara müdâhale ettirmeyesin. Şöyle bilesin, alâmet-i şerîfe i‘timâd kılasın. Tahrîren fi’l-yevmi’s-sâmin min şehri Rebî‘ilevvel sene tis‘a ve selâsîn ve mi’e ve elf. Be makām-ı Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=29176"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29178"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist024&bsm=ist024b284"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist024&bsm=ist024o577"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>