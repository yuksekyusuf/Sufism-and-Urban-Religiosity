﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 20 Numaralı Sicil (H. 1005 - 1007 / M. 1596 - 1599)<br>cilt: 35,&nbsp;sayfa: 423<br>Hüküm no: 564<br>Orijinal metin no: [84b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim Efendi’nin evi mirasçılardan satın aldığı</b><br><br>Mahmiye-i Galata mahallâtından Sultan Bayezid mahallesinde bundan akdem fevt olan merhûm mi‘mâr Mustafa Ağa’nın evlâd-ı sıgārına kıbel-i şer‘den vasî olan el-Hâc Yusuf b. Abdullah mahfil-i kazâda merhûm-ı merkūmun kebîr oğlu olup menzil-i âti’z-zikre vâzı‘ü’l-yed olduğu şer‘an sâbit olan sâhibü’l-mecd ve’l-ihtirâm sâhibü ezyâli’l-izzi ve’l-ihtişâm sâbıkan şehremîni olan İbrahim Efendi mahzarında takrîr-i kelâm edip müşârün-ileyh İbrahim Efendi’nin hâlen tasarrufunda olup mahalle-i mezbûrede vâki‘ bir tarafı yine müteveffâ-yı mezbûr mülkü ile bir tarafı mesfûr İbrahim Efendi mülkü ile iki tarafı tarîk-i âm ile mahdûd olup ulvî ve süflî bir evi ve bir zulleyi ve bir kenîfi müştemil olan menzil müteveffâ-yı merkūmun cümle muhallefâtından olup veresesine intikāl etmiş iken hâlen mezbûr İbrahim Efendi cümlesine mutasarrıf olup sıgār-ı merkūmûnun hisselerini vesâyetim hasebiyle zabt ve tasarruf etmeğe bana mâni‘ olur vâki‘ hâl suâl olunup sıgār-ı mezbûrûna bi hasebi’ş-şer‘ âid olan hisseleri ta‘yîn olunmak için beyne’l-verese taksîm olunmasını taleb ederim dedikde gıbbe’s-suâl mezbûr İbrahim Efendi cevâb verip menzil-i mahdûd bundan akdem kâfire iken müteveffât olan vâlidem Kiryako’nun mülkü olup hâlike oldukda ber vech-i inhisâr vârisleri olan karındaşı Lofrence ve kız karındaşı Bernadro nâm zimmîlere irsle intikāl eyledikden sonra mezbûrân zimmîlerden yirmi bin akçeye şirâ-i şer‘î ile iştirâ eyledim mülk-i müşterâmdır deyû mazmûnu takrîrine mutâbık ve mefhûmu müdde‘âsını nâtık dokuz yüz doksan bir târihinde mahmiye-i mezbûrede hilâfete müvellâ olan mevlânâ Yahya Efendi imzâsıyla mümzâ ve hatemiyle mahtûme hüccet-i şer‘iyye ibrâz eyledikde vasiyy-i merkūm mazmûn-ı hüccet-i merkūmeyi münkir olmağın mezbûr İbrahim Efendi’den mazmûn-ı hüccet-i merkūmeye beyyine taleb olundukda Ahmed Çelebi b. Mehmed ve Ali Çavuş b. Mehmed nâm kimesne[ler] meclis-i şer‘a hâzırân olup fi’l-hakīka mezbûr İbrahim Efendi menzil-i mahdûd-ı merkūmu hâlike olan anası mezbûre Kiryako’nun mülkü olup mezbûrân Lofrence ve Bernadro’ya irsle intikāl edip mezbûrân Lofrence ve Bernadro’dan mûmâ-ileyh İbrahim Efendi yirmi bin akçeye şirâ-i şer‘î ile iştirâ eyleyip bu husûs yine târih-i mezbûrda hilâfeten müvellâ olan müşârün-ileyh Yahya Efendi huzûrunda hüccet-i şer‘iyye oldu hüccet-i merkūmenin mazmûnuna biz şâhidleriz şehâdet dahi ederiz deyû bi’l-muvâcehe edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl ve isre’t-tezkiyye ani’l-kabûl şehâdetleri makbûle olup mâ hüve’l-vâki‘ alâ vukū‘ihî ketb ve tahrîr olunup yedine vaz‘ olundu. Tahrîren fî evâili şehri Rebî‘ilevvel sene seb‘a ve elf. Şuhûd: Ahmed Çavuş b. Hüseyin eş-şehîr bi Hammamcızâde, Ali Çavuş Mustafa, Cafer Çavuş [b.] Abdullah, Derviş Bey [b.] Mustafa, Mehmed Reis [b.] İbrahim, Abdi [b.] Ahmed </p>          <br><a title="Önceki sayfa" style="text-decoration:none" href="./ayrmetin.php?idno=19550"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19552"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt020&bsm=glt020b423"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt020&bsm=glt020o434"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>