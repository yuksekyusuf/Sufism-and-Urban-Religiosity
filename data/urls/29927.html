﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 505<br>Hüküm no: 636<br>Orijinal metin no: [264-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şahbaz Bey Vakfı tevliyetinin vâkıf evladından olduğunu ispat eden Emetullah Hatun’a verilmesi ve eski mütevelli Afife Hanım’ın ölünceye kadar vakfa ait bir menzilde ikâmeti</b><br><br>Şahbaz Bey Vakfı’nın evlâdından olduğu isbât olup Afîfe müteveffiye olunca hâneden çıkmamak üzere tevliyeti kasr-ı yed<br><br>Ma‘rûz,<br><br>Mahmiye-i İstanbul’da nezâret-i dâ‘îlerinde olan evkāfdan Şahbaz Bey Vakfı’nın evlâdından olup aslah olduğu selefimiz fazîletlü efendi dâ‘îleri zamânında isbât ve ber-mûceb-i şart-ı vâkıf tevliyet-i mezkûreyi üzerine berat [265] etdiren sâhibe-i arzuhâl mu‘arrefetü’z-zât Emetullah bt. Abdülbaki Efendi meclis-i şer‘-i hatîrde tevliyet-i mezkûreye kendinden mukaddem mütevellîye olan kezâlik mu‘arrefetü’z-zât arzuhâlde mezkûre Afife mahzarında mezbûre Afife evlâd-ı vâkıfdan olmayıp ecânibden olmağla tevliyet-i mezkûreyi hilâf-ı şart-ı vâkıf müddet-i medîde tasarruf ve ba‘dehû oğlu hâzır bi’l-meclis Mehmed’e kasr-ı yed etmekle ben evlâdiyet ve istihkākımı bundan akdem mezbûre Afîfe muvâcehesinde isbât ve bâ-i‘lâm üzerime berat etdirmekle zamân-ı tasarrufunda olan vakf-ı mezkûrun îrâd ve masârıfı muhâsebesi rü’yet olunmasını taleb eylediğimde mezbûre Afife dahi cevâbında ben ecânibden olmayıp tevliyet-i mezkûreye evlâd-ı vâkıfdan karındaşım Abdi’den ona dahi babamız Lütfullah’dan ona dahi anası olup vâkıfe-i mezbûrun kızı Ümmühani’den intikāl etmekle ben işbu müdde‘iye-i mezbûre ile hîn-i terâfu‘da müdde‘âma ikāmet-i beyyine edememekle tevliyet-i mezkûreyi üzerimden almış idi. Hâlâ şâhidlerime zafer bulmamla ikāme ederim deyü ikāme eylediği şâhidleri vâkıf-ı mezkûre müntehî olunca beynlerinde olan vesâiti zikr ü beyan edemediklerinden mâ‘adâ istimâ‘ ile şehâdetlerini tefsîr edip şehâdetleri şer‘an makbûle olmamağla mezbûre Afife kemâ-fi’l-evvel müdde‘âsını isbât edemeyip lâkin müsinne olup âhar mahâlde sâkine olunacak menzili olmamağla merhameten müsakkafât-ı vakf-ı mezkûrdan süknâsı evlâda meşrûta olup Zincirlikuyu kurbünde vâki‘ etrâf-ı erba‘ası muhzır İbrahim ve Mehmed Efendi ve merhûm İdriszâde Efendi ve Mehmed Efendi menzilleri ve tarîk-i âm ile mahdûd menzilde ilâ-âhiri ömrihâ sâkine olup mütevellîye-i mezbûre ihrâç etmemek üzere ta‘ahhüd etdikde mezbûre Afife dahi <<bu minvâl üzere>> râzıye olup gerek mezbûre Afife ve gerek oğlu mezbûre Mehmed bu minvâl üzere rızâlarıyla fî-mâ-ba‘d tevliyet da‘vâsından fâriğler olup kat‘-ı nizâ‘ eyledikleri bi’t-terâzî sicil olunduğu mübâşiri kulları iltimâsıyla huzûr-ı âlîlerine i‘lâm olundu.<br><br>Fî 9 min-Şevvâl sene 1179.</p>          <br><a title="Önceki sayfa" style="text-decoration:none" href="./ayrmetin.php?idno=29926"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29928"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b505"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o514"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>