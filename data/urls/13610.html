﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 181<br>Hüküm no: 192<br>Orijinal metin no: [30b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Mahmud Çelebi b. Ali’nin evi ile Âişe Hatun’un vakfettiği ev arasındaki sınırın tesbiti </b><br><br>Medîne-i Hazret-i Ebî Eyyûb el-Ensârî mahallâtından Zeyneb Hâtun mahallesi imâmı olan Mustafa Çelebi b. Ali meclis-i şer‘a gelip takrîr-i kelâm edip mahalle-i mezbûrede vâki‘ iki tarafı Mehmed Çelebi ve bir tarafı Mehmed b. Veli mülkü ve taraf-ı râbi‘den tarîk-i âm ile mahdûd bir bâb tahtânî beyti ve havluyu müştemil olup merkūme Âişe Hâtun nâm sâhibetü’l-hayr vakf ve hâsıl olan gallesini mahalle-i mezbûre imâmına şart eylediği vakıf menzilin beher şehr on akçe ücret-i müeccele ile müste’ciri olan mezbûr Mehmed Çelebi tarafında havlusu olmağla mülküne mahlût olup sınırı muhtel olmuşdur. Taraf-ı şer‘den üzerine varılıp vakf-ı mezbûrun sınırı ta‘yîn olunup alâmât-ı fâsıla vaz‘ olunmak matlûbumdur dedikde savb-ı şer‘-i kavîmden mevlânâ Mustafa Efendi irsâl olunup ol dahi zeyl-i kitâbda muharrerü’l-esâmî olan müslimîn ile menzil-i mevkūf-ı mezbûrun üzerine varıp mezbûr Mehmed Çelebi mahzarında akd-i meclis-i eylediklerinde menzil-i mevkūf-ı mezbûrun sınırı mezbûr Mehmed Çelebi’nin mülk menzilinde vâki‘ fevkānî odanın duvarı kurbundan doğru ayva ağacı mühâzîsinde tarîk-i âm tarafında olan tahta havluya varıp odasından mâ‘adâ havlusunun tûlen beş zirâ‘ arzen beş zirâ‘ arsası olduğu zeyl-i kitâbda mastûrü’l-esâmî olup vukūfu olan müslümanlar alâ tarîki’ş-şehâde ihbâr etmeğin vech-i meşrûh üzre mezbûr Mehmed Çelebi menzili ile vakıf menzil mâbeynine alâmât-ı fâsıla vaz‘ olunduğunu mevlânâ-yı mezbûr mahallinde tahrîr, ba‘dehû meclis-i şer‘de alâ vukū‘ihî ihbâr ve takrîr etmeğin mâ hüve’l-vâki‘ ketb olundu. Hurrire fî evâili Cumâdelâhire li sene seb‘a ve erba‘în ve elf.<br><br><br>Şuhûdü’l-hâl: Es-Sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=13609"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13611"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b181"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o525"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>