﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 286<br>Hüküm no: 299<br>Orijinal metin no: [45a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Receb Efendi b. Hacı Himmet’in mirası ihtilafından ferman gereği tekrar görülmesi ve kardeşi Şaban Bey’in hissesinin verilmesi</b><br><br>Mahmiye-i İstanbul’da Kadı çeşmesi kurbunda Yarhisarî Mustafa Efendi mahallesi ahâlîsinden olup atebe-i aliyyede sâbıkan küçük defterdâr oldukdan sonra fevt olan merhûm Receb Efendi b. el-Hâc Himmet’in verâseti zevce-i metrûkesi Ümmügülsüm Hâtun bt. Mehmed ile li eb er karındaşı kapıcı Şaban Bey’e münhasıra olduğu şer‘an sâbit ve müte‘ayyin oldukdan sonra mezbûr Şaban Bey meclis-i şer‘-i şerîf-i enverde merkūme Ümmügülsüm mahzarında üzerine da‘vâ ve takrîr-i kelâm edip vilâyet-i Anadolu’da Mihaliç kazâsında Karasu nâm karyede vâki‘ lede’l-[ahâlî] ve’l-cîrân ma‘lûmü’l-hudûd merhûm-ı mezbûr[a] intimâ’ ile tahdîd ve tavsîfden müstağnî hâriciyye ve dâhiliyyesi ve büyût-ı adîde ve matbah ve kiler ve dört ahırı ve bir mikdâr bahçeyi müştemil çiftlik ta‘bîr olunur menzil ve içinde olup işbu yedimde olan defterde mastûr devâb ve mevâşî ve evânî-i nühâsiyye ve gayr-ı nühâsiyye ve âlât-ı zirâ‘at ve hırâset ve müntefe‘un-bih mezrû‘ât ve altı kıt‘a bâğ ve dokuz re’s gulâm ve cevârî mûrisimiz müteveffâ-yı mezbûrun ile’l-vefât mülkü olup ba‘de vefâtihî rub‘u zevcesi mezbûr Ümmügülsüm’e ve selâse-i erbâ‘ı bi’l-irsi’ş-şer‘î bana isâbet ve intikāl etmişiken mezbûre Ümmügülsüm mârrü’z-zikr çiftliği cemî‘ tevâbi‘ ve müştemilâtıyla zabt ve tasarruf etmekle bin doksan yedi senesi Muharremü’l-harâmı’nın on altıncı günü mârrü’z-zikr çiftlikden hisse-i irsiyyemi merkūme Ümmügülsüm’den da‘vâ eylediğimde merkūme Ümmügülsüm mârrü’z-zikr çiftliği dahi zevci müteveffâ-yı mezbûr hayâtında kendiye hibe eylediğini iddi‘â ve husûs-ı mezbûru mahrûse-i Edirne’de ba‘de’l-isbât nakil hücceti ihrâc ve vürûdunu mahmiye-i mezbûrda isbât edip ol vechile hisse-i irsiyyeme müdâhaleden beni men‘ ettirmekle ben dahi taraf-ı Devlet-i aliyye’ye arzuhâl eylediğimde mezbûre Ümmügülsüm’ün da‘vâ-yı muharreresi istînâf olunup müceddeden da‘vâ-yı meşrûhamın istimâ‘ ve fasl olunmak için yedime emr-i şerîf-i âlîşân ihsân olunmağın hâlâ ber mûceb-i emr-i şerîf mezkûre Ümmügülsüm’e suâl olunup [45b] mârrü’z-zikr çiftlik ve müştemilâtının selâse-i erbâ‘ından kasr-ı yed ve bana zabt ettirilmek matlûbumdur deyû tuğrâ-yı garrâ-yı sultânî ile mücellâ emr-i şerîf-i cihân-mutâ‘ ibrâz edip merkūme Ümmügülsüm muvâcehesinde feth ve kırâat olundukda merkūme Ümmügülsüm’ün bâlâda tahrîr olunan çiftliği hayâtında zevci merkūmun kendiye hibe eylediğini isbât ve nakl-i mezbûrun vürûdunu isbât-ı istînâf olunup müceddeden da‘vâları istimâ‘ ve fasl olunmak üzre bu fakīre hitâben fermân-ı âlî sudûrunu nâtık bulunmağın imtisâlen li’l-emri’l-âlî mezkûre Ümmügülsüm’e suâl olundukda merkūme Ümmügülsüm cevâbında fi’l-vâki‘ mârrü’z-zikr çiftlik bâlâda tahrîr olunan müştemilâtıyla zevcim mezbûr Receb Efendi’nin mülkü olup lâkin mezbûr Receb Efendi hâl-i hayâtında mezkûr çiftliği mahalle-i mezbûrede kendi sâkin olduğu menzilinde bana hibe ve temlîk ve mahallinde kabz ve tasarrufa beni taslît eyledikde ben dahi ittihâb ve kabûl ve mahallinde kabz edip ol vechile mülk-i mevhûbum olup hattâ vech-i meşrûh üzre olan hibeyi mahrûse-i Edirne’de nakl ve târih-i mezkûrda vürûdunu İstanbul’da isbât etmişdim deyû def‘le mukābele edicek gıbbe’l-istintâk ve’l-inkâr mezbûre Ümmügülsüm’den mârrü’z-zikr çiftliği zevci mezbûr Receb Efendi hayâtında kendiye hibe ve kabza taslît ol dahi ittihâb ve kabûl ve kabzına beyyine taleb olundukda merkūme Ümmügülsüm’ün mahrûse-i Edirne’de iczâm eylediği nakle şehâdet eden Ali Efendi b. Abdüssamed ve Mehmed Çavuş b. Mustafa ve Mustafa Beşe b. İbrahim ve Süleyman b. Abdurrahman’dan mezbûrân Ali Efendi ve Mustafa Beşe meclis-i şer‘a li ecli’ş-şehâde hâzırân olup isre’l-istişhâd şâhidân-ı mezbûrân şehâdetlerinde müteveffâ-yı mezbûr Receb Efendi hayâtında sâkin olduğu menzil-i mezbûra bizi da‘vet edip biz dahi vardığımızda kapı ardına bir hâtun çağırıp işbu kapı ardında olan hâtun benim zevcem Ümmügülsüm’dür, hâlâ mülküm olup Mihaliç’de vâki‘ çiftliği zevcem mezbûreye hibe eyledim deyû bizi kavl-i mücerredine işhâd eyledi demeleriyle bu minvâl üzre şehâdetleri kabûle sâlih olmayıp ve şâhidân-ı âharân-ı mezbûrân Mehmed Çavuş ve Süleyman’ı meclis-i şer‘a ihzâr eylediğinden mâ‘adâ kirâren ve mirâren imhâl olundukda müddet-i mehil münkaziye olup ityân-ı beyyineye bir vechile iktidârı olmadığı zâhir ve müte‘ayyin oldukdan sonra istihlâf edicek fi’l-vâki‘ müteveffâ-yı mezbûr Receb Efendi hâl-i hayâtında mârrü’z-zikr çiftliği cemî‘ müştemilât ve şerâiti ile zevcesi mezbûre Ümmügülsüm’e hibe-i sahîh ile hibe ve temlîk etmeyip mezbûre Ümmügülsüm’den kabz mu‘teber bulunmamağla çiftlik-i mezbûr merkūme Ümmügülsüm’ün mülk-i mevhûbu olduğu ma‘lûmu olmadığına mezbûr Şaban Bey’e yemîn teklîf olundukda ol dahi hasbe’l-mes’ûl yemîn billâhi’l-aliyyi’l-a‘lâ etmeğin mûcebiyle çiftlik-i mezbûrun selâse-i erbâ‘ından kasr-ı yed etmek üzre mezbûre Ümmügülsüm’e ba‘de’t-tenbîh mâ vaka‘a bi’t-taleb ketb olundu. Fi’l-yevmi’l-hâmis aşer min şehri Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Mustafa Çelebi b. el-Hâc Ahmed, Mehmed Efendi b. Mustafa, Mustafa Çelebi b. Abdurrahman, İbrahim Çelebi b. Abdurrahman, el-Hâc Mustafa b. Tevekkül, Mehmed b. Derviş ve gayruhüm mine’l-hâzırîn. </p>          <br><a title="Önceki sayfa" style="text-decoration:none" href="./ayrmetin.php?idno=3242"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3244"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b286"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o742"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>