﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 241<br>Hüküm no: 268<br>Orijinal metin no: [70b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sefer için orta koldaki kazalardan talep edilen develerin Edirne sahrasına ulaştırılmasıyla ilgili ferman kaydı</b><br><br>Ve mefâhirü’l-kuzât ve’l-hükkâm ma‘denü’l-fezâil ve’l-kelâm Üsküdar’dan orta kolun nihâyetine varınca vâki‘ olan kazâların kādıları —zîde fazluhum— ve mefâhirü’l-emâsil ve’l-akrân a‘yân-ı vilâyet iş erleri —zîde kadruhüm— tevkī‘-i refî‘-i hümâyûn vâsıl olucak ma‘lûm ola ki işbu sene-i mübârekede sefer-i hümâyûn-ı nusret-makrûnum için zikr olunan kazâlardan ihrâcı fermânım olan mekkârî develeri bu vakte dek ordu-yı hümâyûn-ı nusret-makrûnuma erişmesi me’mûl ve muntazır iken henüz tekmîlen erişmeyip sâir mekkârî tâifesinin mücerred mel‘anet ve habâsetlerinden yolda beyhûde meks ve ikāmet üzere oldukları yakīnen haber alınmağla el-hâletü hâzihi ordu-yı hümâyûnum müsta‘înen billâhi te‘âlâ işbu mâh-ı Muharremi’l-harâm’ın onuncu günü Edirne sahrâsından savb-ı maksûda hareket ve azîmet eylemek zikr olunan kazâlardan ihrâcı fermânım olan mekkârî develerinden gerek esnâ-i tarîkde ve gerek mahallinde bulunan develeri sür‘at ve şibâb [şitâb] ile ordu-yı hümâyûnum tarafına irsâl ve tesyîri akzâ-yı murâd-ı hümâyûnum olmağla imdi siz ki kazâlar [kādılar] ve a‘yân-ı vilâyet ve iş erlerisiz Dersa‘âdetim’den mübâşir ta‘yîn olunan Mustafa Çavuş ve bostâniyân hasekilerinden Halil Haseki —zîde kadruhümâ— işbu emr-i şerîfimle vardıklarında zikr olunan develeri gerek esnâ-i tarîkde bulunan develeri alâ-eyyi hâlin ihrâc ve sür‘at ve şibâb [şitâb] ile ordu-yı hümâyûnum tarafına irsâl ve tesyîr ettirip teahhur ve tevakkuflarına rızâ ve cevâz gösterilmekden be-gāyet ihtirâz ve ictinâb eylemeniz bâbında fermân-ı âlî-şânım sâdır olmuşdur buyurdum ki hükm-i şerîfimle ( ) vardıkda bu bâbda vech-i meşrûh üzere şeref-yâfte-i sudûr olan işbu emr-i celîlü’ş-şân-ı vacibü’l-ittibâ‘ [ve] lâzımü’l-imtisâlimin mazmûn-ı itâ‘at-makrûnuyla âmil olup hilâfından be-gāyet ihtirâz ve ictinâb eyleyesiz şöyle bilesiz alâmet-i şerîfe i‘timâd kılasız.<br><br>Tahrîren fi’l-yevmi’t-tâsi‘ şehr-i Muharremi’l-harâm li-seneti ihdâ ve hamsîn ve mi’ete ve elf.<br><br>El-mahrûsetü’l-Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=52577"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52579"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o268"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>