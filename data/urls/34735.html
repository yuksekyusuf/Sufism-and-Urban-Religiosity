﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 131<br>Hüküm no: 82<br>Orijinal metin no: [34-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayvacık Voyvodası Ahmed Beyefendi’nin Tahsildar Lütfullah Ağa’ya açtığı alacak davasında sulh oldukları</b><br><br>Ayvacık Kazâsı voyvodası Ahmed Bey’in Lütfullah Ağa ile sulhlarını mübeyyin 40000 guruş<br><br>Ma‘rûz<br><br>Vilâyet-i Anadolu’da Hudâvendigâr sancağında vâki‘ Ayvacık Kazâsı voyvodası esbak hâcegân-ı Dîvân-ı Hümâyûn’dan sâhib-i arzuhâl Ahmed Beyefendi Pazartesi günü huzûr-ı hazret-i Fetvâ-penâhî’de ma‘kūd meclis-i şer‘-i münîrde derûn-ı arzuhâlde mezkûrü’l-ism Lütfullah Ağa b. Abdurrahman nâm kimesne muvâcehesinde bin iki yüz kırk yedi senesi hilâlinde ben kazâ-i mezkûrda voyvo[da] ve merkūm Lütfullah Ağa dahi tahsildâr olduğumuz hâlde sene-i mezkûre şehr-i Rebî‘ülevvelinin on beşinci günü beher kantarı yüz ellişer guruşa olmak üzere merkūm Lütfullah Ağa’nın dört def‘ada mâlımdan ve yedimden iştirâ ve kabz eylediği bin yetmiş beş kantar revgan-ı zeyt semeninden yüz altmış bir bin iki yüz elli guruş ve yine beher kantarı yüz guruşa olarak mâlımdan ve yedimden iştirâ ve kabz eylediği iki yüz kantar sabun semeninden yirmi bin guruş ve târih-i mezkûrda medîne-i İzmir Meyve-i Ter Gümrüğü emîni gāib ani’l-meclis Ali Bey zimmetinde alacağım olup emir ve tevkîlimle benim içün? merkūm Lütfullah Ağa’nın kabz eylediği on üç bin yedi yüz elli guruş ve yine târih-i mezkûrda Ezine-Kazdağı voyvodası gāib ani’l-meclis Ali Molla nâm kimesne zimmetinde alacağım olup kezâlik emir ve tevkîlimle kabz eylediği yedi bin beş yüz guruş ve hâlâ medîne-i İzmir’de mütemekkin tüccârdan Vantura Bâzergân zimmetinde alacağım olup kezâlik emrimle kabz eylediği üç yüz yetmiş beş bin üç yüz yirmi üç guruş ve yine hâlâ medîne-i mezkûrda mütemekkin tüccârdan Raco Bâzergân zimmetinde alacağım olup kezâlik emrimle kabz eylediği elli dokuz bin dört yüz yirmi dört guruş ki min-haysü’l-mecmû‘ altı yüz otuz yedi bin iki yüz on yedi guruş merkūm Lütfullah Ağa zimmetine ta‘alluk edip ol-vechile alacağım olmağla meblağ-ı mecmû‘-ı mezkûr altı yüz otuz yedi bin iki yüz on yedi guruşun doksan beş bin dört yüz yirmi üç guruşunu bir def‘a ve otuz altı bin guruşunu bir def‘ada ve beş bin sekiz yüz seksen beş guruşunu bir def‘ada ki cem‘an yüz otuz yedi bin üç yüz sekiz guruşunu kazâ-i mezkûrun ihtisâbiye ve gümrük bedelâtı ve palamud ve menâfi‘i ticâretinden dolayı medîne-i İzmir Gümrüğü cânibine i‘tâsı üzerime lâzım gelen yüz otuz yedi bin üç yüz sekiz guruşu merkūm Lütfullah Ağa emrimle gümrük-i mezbûr emîni bulunan Tâhir Beyefendi’ye iki yüz kırk beş bin guruşu üç def‘ada kezâlik emrimle sarrâfım gāib ani’l-meclis Maksud zimmîye ve yetmiş bin iki yüz elli yedi guruşunu bâlâda ismi sebkat eden Vantura Bâzergân’a kezâlik emrimle merkūm Lütfullah Ağa def‘ u teslîm etmekle bâkīsi olan yüz seksen dört bin altı yüz elli iki guruşu dahi merkūm Lütfullah Ağa’dan hâlâ taleb ederim deyü da‘vâ eylediğimde ol dahi cevâbında benim ber-minvâl-i muharrer müdde‘âlarım olan bâlâda mezkûr bin yetmiş beş kantar revgan-ı zeytden ancak dokuz yüz on dokuz kantar revgan-ı zeytin altı yüz on dokuz kantarını yüz beşer guruşa ve üç yüz kantarını doksan sekiz guruşa olarak doksan dört bin üç yüz doksan beş guruşa ve iki yüz kantar sabunun yüz altmış altı kantarını seksener guruşa olarak on üç bin iki yüz seksen guruşa iştirâ eylediğini ve gümrük-i mezbûr emîni gāib-i mûmâ-ileyh Ali Bey’den ber-vech-i muharrer on üç bin yedi yüz yirmi guruş ve gāib-i merkūm Vantura Bâzergân’dan ancak üç yüz beş bin altmış altı guruş ve yine gāib-i mesfûr Raco Bâzergân’dan elli dokuz bin beş yüz kırk bir guruş ki min-haysü’l-mecmû‘ dört yüz seksen altı bin iki guruş müdde‘âlarımı ikrâr eylediğinden sonra meblağ-ı mecmû‘-ı mezkûr dört yüz seksen altı bin iki guruşun yüz bir bin üç yüz sekiz guruş otuz iki parasını senin emrinle gümrükçü-i mûmâ-ileyh Tâhir Beyefendi’ye ve üç yüz altmış yedi bin yetmiş dört guruş on sekiz parasını kezâlik emrinle sarrâf-ı mersûm Maksud zimmîye ve on bin guruşunu yine emrinle birâderin müteveffâ Mehmed Bey’e ve yedi bin altı yüz on sekiz guruş otuz parasını yine emrinle birâderin müteveffâ-yı mezbûr Mehmed Bey’in düyûnuna def‘ ve tediye ve teslîm etmemle ol-vechile sana zimmetimde aslâ deynim kalmamışdır deyip benim ziyâde yüz elli bir bin iki yüz on beş guruş müdde‘âmı inkâr ve ben dahi merkūm Lütfullah Ağa’nın ber-vech-i muharrer ziyâde otuz üç bin dört yüz otuz yedi guruş def‘ini inkâr etmemle ol-vechile beynimizde münâza‘ât-ı kesîre vâkı‘a olmuş idi el-hâletü hâzihî tavassut-ı muslihîn ile beynimiz ıslâh ve tevfîk olunup ben ber-minvâl-i muharrer tasaddî eylediğim meblağ-ı bâkī-i mezkûr yüz seksen dört bin altı yüz elli iki guruş da‘vâmdan merkūm Lütfullah Ağa ile kat‘a li’n-nizâ‘ ve ref‘an li’l-husûme kırk bin guruş üzerine bi’t-terâzî ba‘de akdi’l-musâlaha ve’l-kabûl bedel-i sulh-ı mezkûrdan mâ‘adâ ziyâde müdde‘âma ve ancak husûsât-ı mezkûrelere müte‘allika da‘vâdan tarafeynden her birimiz âharın zimmetini kabûlü hâvî ibrâ-i âmm-ı sahîh-i şer‘î ile ibrâ ve iskāt eyledik deyü ba‘de’l-ikrâr ve’t-tasdîk ibrâdan müstesnâ bedel-i sulh-ı mezkûr kırk bin guruşu müdde‘î-i merkūm Ahmed Beyefendi’ye bi’t-taleb edâ ve teslîme merkūm Lütfullah Ağa’ya tenbîh olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 25 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34734"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34736"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b131"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o634"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>