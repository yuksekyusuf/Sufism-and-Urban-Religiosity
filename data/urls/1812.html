﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 534<br>Hüküm no: 654<br>Orijinal metin no: [83b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hüseyin Bey b. Abdullah’ın mahalle avârızı için para vakfettiği</b><br><br>Hamd-i mevfûr ve şükr-i nâ-mahsûr ol vâkıf-ı umûr-ı cumhûr olan Rabbü’l-erbâb ve mâlikü’r-rikâb hazretlerinin dergâh-ı akdes ve bârgâh-ı mukaddeslerine maksûr ve salâtü selâm mâ merretü’d-duhûr ve kerretü’l-a‘vâm ol pesend-i hâss u âm Habîb-i Hudâ Muhammed Mustafa -aleyhi ve alâ âlihî- mine’s-salavâti ezkâhâ ve mine’t-tayyibâti enmâhâ merkad-i mu‘attar ve meşhed-i münevverlerine mahsûr kılındıkdan sonra işbu kitâb-ı sıhhat-nisâbın tahrîrine bâ‘is ve bâdî ve bu hitâb-ı müşgîn-nikābın tastîrine sebeb [ve] dâ‘î oldur ki Dârü’l-hilâfeti’l-aliyye Kostantıniyye el-mahmiyye mahallâtından Akseki mahallesi sâkinlerinden sâhibü’l-hayrât ve’l-hasenât ve râgıbü’s-sadakāt ve’l-meberrât fahrü’l-eşbâh Hüseyin Bey b. Abdullah nâm kimesne tarafından vakf-ı câ’i’l-beyânı ikrâra ve da‘vâ-yı rücû‘a ve istirdâda vekîl olduğu mahalle-i mezbûre sâkinlerinden Ali Bey b. Abdünnebi ve Mehmed Efendi b. Rıdvan nâm kimesneler şehâdetleri ile şer‘an sâbit olan fahrü’l-akrân Mehmed Efendi b. Ali nâm kimesne meclis-i şer‘de vakf-ı mezbûra li ecli’t-tescîl ve li itmâmi emrihi’l-celîl mütevellî nasb ve ta‘yîn olunan Mehmed Çelebi b. Yusuf Efendi mahzarında bi’l-vekâle ikrâr ve takrîr-i kelâm edip müvekkilim mezbûr Hüseyin Bey vaktâ ki bu dünyâ-yı dûn ve ferş-i bukalemûn dâr-ı bevâr ve câ-yı bî-karâr olup ni‘meti nikmet ve izzeti zillet idiğine ve dünyâ mezra‘a-i âhiret ve kiştzâr-ı cennet olduğuna câzim “ve mâ tukaddimû li enfüsiküm min hayrin tecidûhu indallâhi” âyet-i kerîmesi mefhûm-ı şerîfine ve mazmûn-ı latîfine âlim olmağın nüzûr-ı zâd-ı âhiret ricâsıyla etyab-ı emvâl ve ahsen-i menâlinden yüz on kıt‘a esedî ayârî riyâlî guruş ifrâz ve sâir emlâkinden mümtâz kılıp vakf-ı sahîh-i müebbed ve haps-i sarîh-i muhalled ile vakf ve haps edip şöyle şart eyledi ki meblağ-ı mezbûr yed-i mütevellî ile senede onu on bir buçuk hesâbı üzre rehn-i kavî ve kefîl-i melî ve lede’l-hâce ikisinden biri ile ale’l-vechi’l-helâl istirbâh ve istiğlâl olunup bi fazlillâhi te‘âlâ hâsıl olan rey‘ ve nemâsından yevmî bir buçuk akçesi cihet-i tevliyyet olup mahalle-i mezbûreye avârızına her kim mütevellî olursa nukūd-ı mevkūfe-i mezbûre dahi ol mütevellî olup vazîfe-i mezbûreye mutasarrıf ola yevmî iki akçeye dahi mahalle-i mezbûre mescid-i şerîfi ve ma‘bed-i latîfinde her kim imâm olursa ol mutasarrıf olup mukābelesinde ba‘de edâ-i salâti’l-işâ mescid-i şerîf-i mezkûrun mihrâbında tertîl ile Âmene’r-resûlü âyet-i şerîfesin tilâvet edip kereminden sevâbını rûhuna ihdâ eyleye ve yevmî iki akçeye dahi mescid-i şerîf-i mezbûrda her kim müezzin olursa ol mutasarrıf olup mukābelesinde mescid-i şerîf-i merkūmun mahfilinde kable’l-ikāme üç İhlâs-ı şerîf ve bir Fâtiha-i şerîf okuyup kereminden sevâbını rûhuna ihdâ eyleye ve vakf-ı mezbûra mahalle-i mezbûre ahâlîsi hasbî nâzırlar olup her re’s-i senede mütevellînin muhâsebesini göreler ve eğer mürûr-ı eyyâm ve kürûr-ı a‘vâm ile şurût-ı mezkûresine ri‘âyet müte‘azzire olursa mutlaka fukarâ-yı müslimîne sarf oluna deyû şart ve ta‘yîn edip meblağ-ı mezbûr yüz on kıt‘a esedî ayârî riyâlî guruşu mütevellî-i mezbûra tamâmen def‘ ve teslîm edip ol dahi vakfiyyet üzre ahz u kabz eyledi dedikde mütevellî-i mezbûr vekîl-i merkūmu cemî‘ kelimâtında vicâhen tahkīk ve şifâhen tasdîk ettikden sonra vekîl-i mezbûr inân-ı kelâmını semt-i âhara sâdif olup mütevellî-i merkūm muvâcehesinde takrîr-i da‘vâ ve tasvîr-i müdde‘â edip vakf-ı nukūd ve zımnında olan şurût ve kuyûd inde’l-eimmeti’s-selâseti’n-nehârîr bâtıl ve hilye-i sıhhatden âtıl olmağın vakf-ı mezbûrdan bi’l-vekâle rücû‘ eyledim deyû meblağ-ı mezbûru istirdâd edicek mütevellî-i reşîd cevâb-ı sedîde mütesaddî olup fi’l-hakīka vakf-ı nukūd inde’l-eimmeti’s-selâse minvâl-i mesrûd üzredir lâkin imâm-ı mu‘teber ve hümâm-ı cennet-makar İmâm Züfer’den İmâm Ensârî rivâyeti üzre vakf-ı nukūd zımnında olan şurût ve kuyûdun sıhhati emr-i mukarrerdir deyû teslîmden imtinâ‘ edip hâkim-i muvakki‘-i sadr-ı kitâb tûbâ-leh ve hüsnü me’âb huzûrunda müterâfi‘ân ve fasl ve hasma tâlibân olduklarında hâkim-i müşârün-ileyh -esbağallâhu te‘âlâ ni‘amehû aleyh dahi cânib-i vakfı evlâ görüp vakf-ı mezbûrun imâm-ı merkūm re’y-i şerîfi ve mezheb-i münîfi üzre sıhhatine hükm-i sahîh-i şer‘î ve kazâ-i mer‘î eyledikden sonra vekîl-i mezbûr tekrâr nizâ‘a şürû‘ ve bast-ı mukaddemât rücû‘ edip eğerçi nukūd-ı mezbûrenin sıhhat-i vakfını hükm-i hâkim ile sarîha [ve] sahîha oldu lâkin İmâmı A‘zam Ebû Hanîfe el-Kûfi -cûziye hayre’l-cezâ ve kûfiye- katında sıhhat müstelzim-i lüzûm olmamağla vakf-ı mezbûrdan rücû‘a miknet ve fesh ve ibtâle kudret olmağın vakf-ı mezbûrdan bir vechile bi’l-vekâle rücû‘ ettim deyû tekrâr da‘vâ-yı istirdâd edicek mütevellî-i mezbûr tekrâr cevâba tesaddî edip eğerçi imâm-ı mûmâ-ileyh -rahmetullâhi te‘âlâ aleyh- kavl-i şerîfi üzre sıhhat lüzûmu müstelzim değildir imâmeyn-i hümâmeyn Ebû Yusuf ve Muhammed aleyhi’r-rahmetü mezheb-i şerîflerinde sıhhat lüzûmdan gayr-ı müfârıkdır deyû tekrâr mürâfa‘a ve merreten ba‘de uhrâ mürâfa‘a edip kazâ-i sâbıkı ihkâm ve emr-i sâbıkı ibrâm ricâ edicek hâkim-i mûmâ-ileyh lâ-zâle’l-hakku câriyen beyne yedeyhi dahi imâmeyn-i merkūmeyn kavilleri üzre vakf-ı mezbûrun lüzûmuna dahi hükm edip vakf-ı mezbûr min ba‘d sahîh ve lâzım ve devâm ve te’bîdi müstelzim oldu fe-men beddelehû ba‘de mâ semi‘ahû fe-innemâ ismuhû ale’llezîne yübeddilûnehû innallâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm.<br><br><br>Cerâ zâlik ve hurrire fi’l-yevmi’r-râbi‘ aşer min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Fahrü’l-kuzât Süleyman Efendi b. Emrullah, fahrü’l-akrân Mustafa Ağa b. Mehmed, Mahmud Odabaşı [b.] Mustafa, el-Hâc Ömer b. Abdünnebi, Veli Beşe [b.] Mehmed, Yusuf Efendi [b.] Abdülmennân, İbrahim Efendi [b.] Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=1811"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1813"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b534"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0946"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>