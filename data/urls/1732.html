﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 478<br>Hüküm no: 574<br>Orijinal metin no: [75a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aynı konuda İlya v. Mosi’nin ticaret mallarının tazmini</b><br><br>Tâife-i Yahûd’un Mayer cemâ‘atinden bâ‘isü’s-sifr İlya v. Mosi’nin oğlu ve tarafından husûs-ı âti’l-beyâna vekîli olduğu Portakal cemâ‘atinden David v. İsak ve Kordava cemâ‘atinden Robin ve Lesine v. Murdehay nâm Yahudiler şehâdetleri ile şer‘an vekâleti sâbit olan Mosi v. ( ) nâm Yahudi meclis-i şer‘-i şerîfde Fransız tâifesinden Kiro v. ( ) nâm reisin zimmetine lâzım olan düyûnuna zâmin olup hâlâ Fransız elçisi olan Delahay Vanteli v. Delahay tarafından husûs-ı âti’l-beyâna vekîl olduğu Corco v. Nikola ve diğer Corco v. Andriye nâm tercümânlar şehâdetleri ile şer‘an sâbit olan Batista v. Bornati nâm tercümân mahzarında da‘vâ ve takrîr-i kelâm edip bundan akdem müvekkilim mezbûr İlya Mısr-ı Kahire iskelelerinden İskenderiye iskelesinden üç ferde içinde olan dört yüz yirmi vakıyye kahvesini ve iki yüz elli guruş kıymetli ( ) denk kurre kumaşını ve yüz guruş kıymetli Mısır bezini ve beş kafes içinde olan altı yüz guruş kıymetli yirmi bir kantar seksen lodra şekerini İstanbul’a götürmek için mezbûr Petro Reis’e teslîm mezbûr Petro Reis dahi kabz ve tesellüm ve ba‘de ahzi’l-me’ûne sefînesine tahmîl ettiğinden sonra İstanbul’a götürmeyip dârü’l-harbe götürüp fuzûlen istihlâk etmeğin suâl olunup zikr olunan kahvenin mislini ve kumaşlar ile bezlerin ve şekerin mecmû‘ kıymetleri olan bin on guruşu bana edâya vekîl-i mezbûra tenbîh olunmak matlûbumdur dedikde gıbbe’s-suâl vekîl-i mezbûr Batista müdde‘î-i mezbûrun müvekkil-i mezbûr İlya üç ferde içinde olan dört yüz yirmi vakıyye kahvesini ve mecmû‘ iki yüz elli guruş kıymetli ( ) kurre kumaşını ve yüz guruş kıymetli ( ) denk Mısır bezini ve mecmû‘ altı yüz altmış guruş kıymetli beş kafes içinde olan iki yüz on kantar seksen lodra şekerini İstanbul’a götürüvermek için zikr olunan iskeleden mezbûr Petro Reis’e teslîm edip mezbûr Petro Reis dahi ahz u kabz ve ba‘de ahzi’l-me’ûne sefînesine tahmîl ettiğinden sonra İstanbul’a götürmeyip dârü’l-harbe götürüp fuzûlen istihlâk ettiğini ve müvekkil-i mezbûr Delahay Vanteli v. Delahay’ın vech-i mübeyyen üzre mezbûr Petro Reis’in zimmetine lâzım gelen düyûnuna kefîl olduğunu tâyi‘an ikrâr etmeğin mûcebince zikr olunan kahvenin misli dört yüz yirmi vakıyye kahveyi ve kumaş ve bez ve şekerin mecmû‘ kıymetleri olan bin on guruşu müdde‘î-i mezbûra edâya vekîl-i mezbûra tenbîh olunmağın mâ vaka‘a bi’t-taleb ketb olundu. Fi’l-yevmi’t-tâsi‘ aşer min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Mehmed Çelebi b. Mehmed, İbrahim Çelebi b. Ahmed, Süleyman Çelebi b. Hasan, Resul b. Rıdvan.</p>          <br><a title="Önceki sayfa" style="text-decoration:none" href="./ayrmetin.php?idno=1731"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1733"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b478"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0955"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>