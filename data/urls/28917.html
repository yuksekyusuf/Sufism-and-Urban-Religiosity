﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 645<br>Hüküm no: 501<br>Orijinal metin no: [168a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul ihtisabı Toygun Mustafa’ya verildiğinden eski Muhtesib Süleyman’ın işe karıştırılmaması</b><br><br>A‘lemü’l-ulemâi’l-mütebahhirîn efdalü’l-fudalâi’l-müteverri‘în yenbû‘u’l-fazl ve’l-yakīn keşşâfü’l-müşkilâti’d-dîniye hallâlü’l-mufassalâti’l-yakīniye miftâhu künûzi’l-hakāyık messâhu rumûzi’d-dekāyık el-muhtassu bi-mezîd-i inâyeti’l-meliki’l-a‘lâ Anadolu kādıaskerliği pâyesiyle hâlâ İstanbul kadısı olan Mevlânâ Abdullah -zîdet fezailehû- tevkī‘-i refî‘-i hümâyûn vâsıl olucak ma‘lûm ola ki bin yüz yedi senesine mahsûb olmak üzere İstanbul ihtisâbını der-uhde eden Toygun Mustafa -zîde kadrühû- Dîvân-ı hümâyûnuma arzuhâl sunup bin yüz yedi senesi Martı ibtidâsından ihtisâb-ı mezbûr kendüye der-uhde olunduğun bildirüp mu‘tâd-ı kadîm üzere peşîn ve kalemiyesin verip yedine berat-ı âlîşân alıp cüz’î ve küllî mukāta‘aların tâlibîne füruht ve temessük verip zamân-ı zabta bir kaç gün kalmış iken selefi Süleyman mukāta‘a-i mezbûra tâlib olup üzerinden bir tarîk ile ref‘ etdirmek murâd etmekle kendüye gadr olmağın cânib-i mîrîye bir yük akçe dahi teberru‘ olmak üzere teslîm-i Hazîne-i âmire eylediğinden sonra yedine verilen berat-ı âlîşân mûcebince zabtetdirmek bâbında emr-i şerîfim recâ eylediği ecilden imdi yüz bin akçeyi mîrîye teslîm eyledikden sonra tahvîl bozulmayıp mezkûr Toygun Mustafa’ya zabtetdirilmek bâbında fermân-ı âlîşânım sâdır olmuşdur buyurdum ki, hükm-i şerîfimle vardıkda bu bâbda sâdır olan emrim üzere amel edip dahi vech-i meşrûh üzere bin yüz yedi Recebi’nin on beşinci gününde Toygun Mustafa -zîde kadrühû- yediyle doksan dokuz bin akçe teslîm-i Hazîne-i âmire olunup ve mukaddemâ yedine berat-ı şerîf-i âlîşânım verilmekle mûcebince zabtetdirdip hilâf-ı berat-ı âlîşân âharı müdâhale etdirmeyesin, şöyle bilesin, alâmet-i şerîfe i‘timâd [kılasın].<br><br>Tahrîren fi’l-yevmi’r-râbi‘ aşer min-şehri Recebi’l-ferd li-sene seb‘a ve mie ve elf.<br><br>Be-makām-ı Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=28916"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28918"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b645"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o748"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>