﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 486<br>Hüküm no: 569<br>Orijinal metin no: [116a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sima bt. Ohan’ın vakıf arsa üzerine inşa ettiği evin herhangi bir zararı olmadığı</b><br><br>Ma‘rûz.<br><br>Keşf.<br><br>İmtisâlen li’l-emri’l-âlî kıbel-i şer‘-i şerîfden ba‘s olunan keşif nâibi Abdurrahman Efendi dâ‘îleri bi’l-fi‘il ser-mi‘mârân-ı hâssa izzetlü İbrahim Efendi ile İstanbul’da Tevkī‘î Ca‘fer Mahallesi’nde vâki‘ Mekînî Zülfikār Ağa Vakfı’ndan derûn-ı arzuhâlde mezkûr Sinan Kalfa’nın zevcesi Sima bt. Ohan tasarrufunda olup ba‘de’l-harîk binâsına mübâşeret ettiği nâ-tamam menzile varıp ba‘de akd-i meclis menzil-i merkūm vakf-ı mezbûrun seddi üzerinde vâki‘ olup esfelinde sed duvarına mülâsık ve Dülgeroğlu Vakfı’ndan bir bâb menzile mutasarrıfe olan sahibetü arzuhâl Zümrüd bt. Gabril’in oğlu ve husûs-ı âtîye vekîl-i nâibü’l-vekâlesi Agop v. Harbab meclis-i ma‘kūd-ı mezkûrda merkūme Sima muvâcehesinde vakfeyn-i mezbûreyn mütevellîleri hâzırân oldukları hâlde kable’l-harîk menzileyn mâbeyninde tûlen on bir buçuk zirâ‘ ve arzen nısf zirâ‘ aralık var iken hâlâ mesfûre Sima ol aralığı menziline ilhâk ve binâsını müvekkile-i merkūmenin binâsına ilsâk ve saçağını kat‘ ve duvarını isti‘mâl murâd eder ve binâsını fermân-ı âlîye mugāyir ifrât üzere terfî‘ sebeble müvekkilemin menzili ziyâsını kat‘ eylemişdir dedikde mesfûre Sima cevâbında merkūme Zümrüd’ün sakfı hâlâ olduğu gibi kable’l-harîk dahi beşik örtüsü olup damlası iki cânibe akıp benim tarafımda damlalığı olmayıp saçağı hürmet saçağı olmağla tasarrufumda olduğu hasmımın i‘tirâfıyla sâbit olan arsa üzerine gelen mikdârı lâ-cerem kat‘ ve binâsına vaz‘ ve kadîmî üzere ilsâk eylediğim direkler mâbeynini dolma duvar edip kendi duvarını kat‘â isti‘mâl etmem ve müvekkile-i mesfûrenin menzili taraf-ı âhardan müstefî? olmağla binâmın irtifâ‘ının menzili ziyâsına mümâna‘atı yokdur dedikde izzetlü mi‘mâr ağa mesfûre Sima’nın binâsının irtifâ‘ına nazar ettikde Oseb tarafına muttasıl sokakdan irtifâ‘ı ancak yedi buçuk zirâ‘ olmağla mugāyir-i fermân-ı âlî olmayıp ve mezbûre Zümrüd’ün menzili cânibinde olan irtifâ‘ı ziyâsına kat‘â mâni‘ olmayıp ve menzileyn mâbeyninde kadîmden damlalık olduğunu vekîl-i merkūm dahi i‘tirâf ve kable’l-harîk mezbûre Sima’nın menzili direkleri mesfûre Zümrüd’ün duvarına mülâsıken mansûbe idiğini mahalle-i merkūme ahâlîsinden olup beynlerinde makbûlü’ş-şehâde olan Ferhad v. Ohan ve Abdal v. Kirador nâm zimmîler dahi alâ-tarîkı’ş-şehâde haber vermeleriyle müvekkile-i mesfûreyi bî-vech mu‘ârazadan men‘ eylediğini mezkûr dâ‘îleri mahallinde tahrîr ba‘dehû ma‘an ba‘s olunan ümenâ-i şer‘le bu dâ‘îlerine inhâ eylediği huzûr-ı âlîlerine i‘lâm olundu. Bâkī emr hazret-i veliyyü’l-emrindir.<br><br>Fî-gurreti Cumâdelûlâ sene [1]143.</p>          <br><a title="Önceki sayfa" style="text-decoration:none" href="./ayrmetin.php?idno=5492"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5494"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b486"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o649"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>