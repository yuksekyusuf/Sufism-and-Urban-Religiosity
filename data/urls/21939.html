﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 205<br>Hüküm no: 200<br>Orijinal metin no: [28a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim b. Abdullah’ın varislerinin menzillerini Osman b. Bayram’a sattıkları</b><br><br>Vilâyet-i Anadolu’da Amasra Kal‘ası dâhilinde sâkin iken bundan akdem vefât eden İbrahim b. Abdullah b. Abdurrahman’ın verâseti zevce-i metrûkesi Belkıs bt. Abdullah ile sulbî sagīr oğlu Ahmed’e ve sulbîye kebîre kızları Fâtıma ve Emine’ye münhasıra tashîh-i meseleleri otuz iki sehimden olmağla sihâm-ı mezbûreden dört sehmi mezbûre Belkıs’a ve on dört sehmi sagīr-i mezbûr Ahmed’e ve yedişer sehmi mezbûretân Fâtıma ve Emine’den her birine isâbet eyleyip mezbûre Belkıs oğlu sagīr-i mezbûr Ahmed’in tesviye-i umûrunu rü’yete kıbel-i şer‘de mansûbe vasîsi olduğu lede’ş-şer‘i’l-enver zâhir ve mukarrer oldukdan sonra mezbûretân Fâtıma ve Emine mahfil-i şer‘de işbu râfi‘u’l-vesîka Osman b. Bayram nâm kimesne mahzarında her biri ikrâr ve takrîr-i kelâm edip babam müteveffâ-yı mezbûrun terekesinden olup mârrü’z-zikr Amasra Kal‘ası dâhilinde vâki‘ bir tarafdan Mustafa Reis menzili ve bir tarafdan Ali Çelebi menzili ve bir tarafdan Dizdâr Mehmed Ağa menzili ve taraf-ı râbi‘den tarîk-i âm ile mahdûd ve fevkānî bir bâb oda ve tahtında bir ahur ve bir mikdâr bahçe ve kenîf ve bi’r-i mâʼî müştemil mülk menzilden tashîh-i mezbûr üzere bize isâbet eden yedişer sehm hisse-i şâyi‘amızı tarafeynden îcâb ve kabûlü hâvî bey‘-i bâtt-ı sahîh-i şer‘î ile mezbûr Osman’a ikişer bin üçer yüz elli dokuzar akçeye her birimiz bey‘ u temlîk ve teslîm ve mahallinde kabz u tasarrufa taslît edip ol dahi ber-vech-i muharrer iştirâ ve temellük ve kabûl eyledikden sonra semeni olan meblağ-ı mezbûru her birimiz mezbûr Osman yedinden tamâmen ahz u kabz eyledik dediklerinde gıbbe’t-tasdîki’ş-şer‘î merkūme Belkıs Hâtun dahi meclis-i mezbûrda işbu sâhibü’l-kitâb mezbûr Osman mahzarında bi’l-asâle ve bi’l-vekâle ikrâr ve takrîr-i kelâm edip müteveffâ-yı mezbûrun menzil-i mezbûrdan gayri terekesi olmayıp ve menzil-i mezbûru verese-i kibâr âhara bey‘ murâd eylediklerinde sagīr-i mezbûrun hissesini ifrâz mümkün olmadığından mâ‘adâ diyâr-ı âharda olmağla hâsıl-ı harcına vefâ etmeyip ve sagīr-i mezbûrun nafakaya dahi zarûreti olmağla sagīr-i mezbûrun hissesini dahi bey‘a kıbel-i şer‘den me’zûn olduğum cihetle tashîh-i mezbûr üzerine menzil-i mezbûrda olan dört sehm hissem ile sagīr-i mezbûrun on dört sehm hissesini mezbûr Osman’a tarafeynden îcâb ve kabûlü hâvî bey‘-i bâtt-ı sahîh-i şer‘î ile altı bin altmış altı akçeye bey‘ u temlîk ve mahallinde kabz ve tasarrufa taslît eylediğimde ol dahi ber-vech-i muharrer iştirâ ve temellük ve kabûl eyledikden sonra semeni olan meblağ-ı mezbûru bi’l-asâle ve bi’l-vesaye mezbûr Osman yedinden tamâmen ahz u kabz eyledim ba‘de’l-yevm menzil-i mezbûr mezbûr Osman’ın mülk-i müşterâsı olmuşdur keyfe mâ yeşâ ve tahtâr mutasarrıf olsun dedikde gıbbe’t-tasdîki’ş-şer‘î mâ-hüve’l-vâkı‘ bi’t-taleb ketb olundu.<br><br>Fi’l-yevmi’s-sâlis aşer min-Şevvâli’l-mükerrem sene 1137.<br><br>Şuhûdü’l-hâl: es-Sâbikūn. </p>          <br><a title="Önceki sayfa" style="text-decoration:none" href="./ayrmetin.php?idno=21938"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21940"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b205"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o454"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>