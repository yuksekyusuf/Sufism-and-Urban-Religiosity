﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 207<br>Hüküm no: 222<br>Orijinal metin no: [44b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Nâfile Hâtun bt. Aydın’ın mülk evini vakf ederek vakfiyesini düzenlettiği, vakfiyeye uygun hüccet talep ettiği</b><br><br>Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de merhûm Hazret-i Emir Buhârî -âmelehümu’llâhü te‘âlâ bi lütfihi’l-cârî- mahallesinde sâkine fahrü’l-muhadderât Nâfile Hâtun bt. Aydın meclis-i şer‘-i şerîf-i lâzımü’t-tevkīrde zikri câ’î vakfa kıbel-i şer‘-i şerîfden mansûb mütevellî olan Ali Çelebi b. Himmet nâm kimesne muvâcehesinde ikrâr-ı tâm ve takrîr-i kelâm edip mahalle-i merkūmede vâki‘ bir tarafdan Himmet Beşe b. Mehmed mülkü ve iki tarafdan Nakşibendiye fukarâsına meşrûta olan vakıf menzil ve bir tarafdan tarîk-i âm ile mahdûd olup bir bâb fevkānî odayı ve bir ahırı ve bir su kuyusu ve kenîfi müştemil olan menzil mülk-i mahz-ı sarîhim olmağla bin kırk târihi gününde medîne-i mezkûrede hilâfete mütevellî olan İbrahim Efendi b. Mehmed huzûrunda vakf ve habs edip süknâsını evvelâ kendi nefsime ba‘dehâ li ebeveyn kız karındaşım Emine Hâtun’a ve evlâdına ve evlâd-ı evlâd-ı evlâdına ba‘dehüm merkūme Emine Hâtun’un zevci Mustafa Beşe b. Mehmed nâm kimesneye ve evlâd-ı evlâd-ı evlâdına ba‘de’l-inkırâz beher Cum‘a gecesi bir sûre-i Mülk tilâvet edip sevâbını rûhuma hibe ve ihdâ etmek üzre bir racül-i sâliha şart ve ta‘yîn ve vakfiye tahrîr ve terkīm ettirmişidim nazar olunup mûcebince hüccet-i şer‘iyye tahrîr olunmak murâdımdır deyû târih-i mezbûr ile müverraha ile ve müşârun-ileyh İbrahim Efendi imzâsıyla mümzâ ve hatmi ile mahtûm ve mazmûnu vâkıfe-i merkūmenin takrîr-i meşrûhuna muvâfık bulundukdan sonra vâkıfe-i merkūme zeyl-i kitâbda mastûretü’l-esâmî olan müslimîn ile huzûrunda bâlâda tahrîr olunduğu üzre vakfını ve şurûtunu bi tav‘ihâ ikrâr ve i‘tirâf ve her birini alâ ru’ûsi’l-işhâd işhâd eyledikde vâki‘ü’l-hâl mütevellî-i mezbûr Ali Çelebi talebiyle ketb olundu. Fi’l-yevmi’s-sâmin aşer min Zilhicceti’ş-şerîfe li sene hamsin ve sittîn ve elf.<br><br><br>Şuhûdü’l-hâl: Muharrirü’l-vesîka Mustafa Efendi b. Hasan Efendi, Mehmed Çelebi b. Ömer el-Hammâmî, Abdurrahman Efend[i] b. Abdullah, el-Hâc Abdülkādir Efendi b. Osman, Mustafa Halîfe b. Habib, Ahmed Beşe b. Mahmud, Mehmed Efendi b. Ali, Mustafa Çelebi b. Mehmed, Abdullah Bey b. Abdullah el-Cündî, Mustafa Halîfe b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=14562"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14564"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b207"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o332"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>