﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 131<br>Hüküm no: 61<br>Orijinal metin no: [22a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mihaliç Voyvodası Süleyman’ın İstanbul’dan satın aldırdığı kölenin Mihaliç’e nakline izin verildiği</b><br><br>Bir nefer gulâmın Anadolu cânibine izin fermânı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- ve iftihârü’l-emâcid ve’l-ekârim, câmi‘ü’l-mahâmid ve’l-mekârim, el-muhtassu bi-mezîd-i inâyeti’l-Meliki’d-dâim Dergâh-ı mu‘allâm kapıcıbaşılarından İstanbul Gümrüğü Emîni Hasan ve Mihaliç Voyvodası Süleyman -dâme mecdühümâ- ve mefâhirü’l-kuzât ve’l-hükkâm, ma‘âdinü’l-fezâili ve’l-kelâm Âsitâne-i aliyyemden Mihaliç’e varınca yol üzerinde vâki‘ kazâların kuzât ve nüvvâbı -zîde fazluhüm- tevkī‘-i refî‘-i hümâyûn vâsıl olucak ma‘lûm ola ki<br><br>Memâlik-i mahrûsenin bir tarafı[n]dan iklîm-i Mısır’a kölemen tâifesinden bir neferi imrâr ettirilmemek husûsuna irâde-i kātı‘a-i mülûkânem ta‘alluk edip tüccâr ve sâir kesân yedleriyle veyâhûd elden ele naklolunarak iklîm-i mezkûra hafî ve celî gulâm imrârının men‘ u def‘i husûsu karâr-gîr-i nizâm olup ol bâbda hatt-ı hümâyûn-ı şevket-makrûnum şeref-yâfte-i sudûr olmağla fîmâ-ba‘d tüccâr ve sâirin Mısır tarafına hafî ve celî gulâm imrârına vechen mine’l-vücûh ruhsat ve cevâz gösterilmeyip ale’d-devam kemâl-i taharrî üzere dikkat ve nezâret ve o makūlelerin hufyeten veyâhûd tebdîl-i heyetle imrârına her kim ruhsat eder ise ruhsat verenler ve gerek kölenin ashâbı olan tüccâr ve esircilerin derhâl tedîbât-ı lâyıkaları bilâ-emân icrâ kılınmak ve her bâr tecessüs birle bir takrîb berren ve bahren Mısır’a köle makūlesi gönderilmek murâd ederler ise der-akab ahz ü zabtolunması ve o misillü gulâm hangi zâbit ve gümrükcü ve sâirleri taraflarından haber alıp ahz olunur ise ol gulâm ahz edenlerin olup sahibi olan ahz ve Dersa‘âdet’ime irsâl ve gulâm-ı mezkûr sefînede bulunur ise cânib-i mîrîden zabtolunmak için sefîne ve reisi tevkīf ve keyfiyeti tahrîre müsâra‘at olunması bâbında iki yüz on yedi senesi evâil-i Şevval’inde te’kîdi hâvî İstanbul Gümrüğü Emîni’ne ve memâlik-i mahrûsemde vâki‘ hükkâm ve zâbitâna hitâben evâmir-i şerîfem neşriyle tenbîh ve te’kîd olunmuş idi. Bu def‘a Seyyid Halil nâm kimesnenin Südde-i sa‘âdetime takdîm eylediği bir kıt‘a arzuhâlinde merkūm, Mihaliç Voyvodası mûmâ-ileyh tarafından Der-aliyye’mden bir nefer gulâm mübâya‘a ve tisyâr olunması bâ-tahrîrât iltimâs olunmuş [22b] olduğu beyânıyla bir re’s gulâm-ı mezbûr mübâya‘a ve mûmâ-ileyh tarafına irsâl olunmağla mürûruna izin ve ruhsatı hâvî emr-i şerîfim sudûrunu istid‘â etmekle vech-i meşrûh üzere amel olunmak fermânım olmağın imdi siz ki İstanbul <<Âsitâne>> Kādısı Mevlânâ ve Gümrükcü-i mûmâ-ileyhimâsız, sâire sirâyet etmemek ve bu vesîle ile hafî ve celî cânib-i Mısır’a gulâm imrârına kat‘an cevâz ve ruhsat gösterilmemek şartıyla mârrü’l-beyân bir nefer gulâmın Mihaliç Voyvodası mûmâ-ileyhe irsâline izin ve ruhsat-ı şâhânem erzânî kılındığı ma‘lûmunuz oldukda ber-vech-i muharrer bir neferin mürûruna mümâna‘at ettirmeyesiz ve siz ki esnâ-yı râhda vâki‘ kuzât ve nüvvâb-ı mûmâ-ileyhimsiz, mârrü’l-beyân bir nefer gulâmın mürûruna mümâna‘at olunmayıp ve lâkin bu vesîle ile hilâf-ı fermân ve mugāyir-i nizâm hafî ve celî cânib-i mezkûra gulâm imrârına irâet-i ruhsatdan mücânebet eyleyesiz ve sen ki Mihaliç Voyvodası mûmâ-ileyhsin, gulâm-ı mezkûr tarafına vürûdunda işbu emr-i şerîfimi battalda hıfz için vusûlünü mübeyyin tahrîrâtınla ma‘an Der-aliyye’me irsâle mübâderet eylemen bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı münîf-i itâ‘at-makrûnuyla amel ve hareket ve hilâfından be-gāyet tehâşî ve mücânebet eyleyesiz. Şöyle bilesiz alâmet-i şerîfeme i‘timâd kılasız.<br><br>Tahrîren fi’l-evâhiri şehri Zilka‘de sene [1]218<br><br>Be-makām-ı Kostantıniyye-i mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32057"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32059"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b131"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o696"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>