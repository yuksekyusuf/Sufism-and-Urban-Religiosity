﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 350<br>Hüküm no: 449<br>Orijinal metin no: [68a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mahmud Beşe b. Mehmed’in Hüseyin Reis b. Receb aleyhindeki alacak davasının reddi</b><br><br>Kayıkçı tâifesinden Mahmud Beşe b. Mehmed nâm kimesne mahfil-i kazâda işbu râfi‘ü’l-kitâb Hüseyin Reis b. Receb nâm kimesne mahzarında üzerine da‘vâ ve takrîr-i kelâm edip bundan akdem mezbûr Hüseyin Reis zimmetinde mâl-ı şirketden iki bin yedi yüz akçe hakkım olup meblağ-ı merkūmun iki bin iki yüz akçesini mukaddemâ merkūmun yedinden ahz ü kabz edip meblağ-ı bâkī beş yüz akçe zimmetinde kalmağla onu dahi mezbûrdan taleb ederim suâl olunsun dedikde gıbbe’s-suâl merkūm Hüseyin Reis cevâbında fi’l-vâki‘ müdde‘î-i merkūmun zimmetimde mâl-ı şirketden iki bin iki yüz akçe ve cihet-i merkūmeden beş yüz akçe ki cem‘an iki bin yedi yüz akçe hakkı olup lâkin meblağ-ı mezbûru müdde‘î-i merkūma bi’t-tamâm def‘ u teslîm, ol dahi vech-i mübeyyen üzre yedimden ahz ü kabz eylediğinden sonra mezbûr Mahmud Beşe târih-i kitâba gelince beynimizde nice ahz ü i‘tâ vâki‘ olmağla zimmetinde bir akçe ve bir habbe hakkım kalmayıp ahz u i‘tâya müte‘allik da‘vâdan zimmetini ibrâ ve iskāt eyledim dediği bin yetmiş üç senesi Zilka‘detü’ş-şerîfesinin on dördüncü gününde kasaba-i Tophâne mahkemesi’nde nâibü’ş-şer‘ olan mevlânâ Ali Efendi huzûrunda ikrâr ve yedime hüccet-i şer‘iyye dahi verilmişidi deyû mazmûnu min külli’l-vücûh takrîr-i meşrûhunu nâtık ve târih-i mezbûr ile müverraha hüccet-i şer‘iyye ibrâz edip müdde‘î-i mezbûrun muvâcehesinde feth ve kırâat olundukda mezbûr Mahmud Beşe mazmûn-ı hücceti münkir olucak mezbûr Hüseyin Reis’den mazmûn-ı hüccet-i merkūmeyi mübeyyine beyyine taleb olundukda zeyl-i kitâbda isimleri mastûr Mehmed Çelebi b. Yusuf ve Mehmed b. Mustafa nâm kimesneler li ecli’ş-şehâde meclis-i şer‘a hâzırân olup isre’l-istişhâd [68b] fi’l-hakīka merkūm Mahmud Beşe târih-i merkūmda mevlânâ-yı müşârün-ileyh meclisinde târih-i kitâba gelince beynimizde vâki‘ olan ahz [u] i‘tâya müte‘allik olan da‘vâdan mezbûr Hüseyin Reis’in zimmetini ibrâ ve iskāt eyledim deyû bizim huzûrumuzda ikrâr ve nâib-i mûmâ-ileyh vech-i muharrer üzre merkūm Mahmud Beşe’nin ikrârını ba‘de’t-tahrîr mezbûr Hüseyin Reis’in yedine hüccet-i şer‘iyye vermişdir. Biz bu mazmûn-ı hüccete şâhidleriz ve şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebiyle müdde‘î-i merkūm bî-vech mu‘ârazadan men birle mâ vaka‘a bi’t-taleb ketb olundu. Fi’l-yevmi’l-ışrîn min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Mustafa Çelebi b. Receb, el-Hâc Ramazan b. Ahmed, Muharrem b. Receb, Ebûbekir Beşe b. Fazlı, el-Hâc Kenan b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=20966"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20968"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b350"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o423"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>