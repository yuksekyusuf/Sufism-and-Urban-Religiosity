﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 123<br>Hüküm no: 86<br>Orijinal metin no: [18a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Musli Ağa’nın vefat eden eşi İsmihan’da emanet olan parasının Beytülmâl Emini Mehmed Ağa’dan tahsil olunması</b><br><br>Efendi hazretleri imzâsıyladır.<br><br>Hüccet, emânet vaz‘ olan meblağ isbât birle edâya hüküm<br><br>Dârü’l-hilâfeti’l-aliyye Kostantıniyyetü’l-mahmiye’de Laleli Çeşme kurbünde Ahmed Ağa mahallesinde sâkine iken bundan akdem vefât eden İsmihan bt. Oruç Ağa nâm hatunun zevc-i metrûku zahrü’l-akrân Musli Ağa b. Abdülmennan’dan gayrı vârisi olmamağla terekesinin nısfı irsen mûmâ-ileyh Musli Ağa’ya ve nısf-ı âharı beytülmâle âid olduğu şer‘an sâbit oldukdan sonra bâ‘isü hâze’l-kitâb mûmâ-ileyh Musli Ağa meclis-i şer‘-i şerîfde mahmiye-i mezbûrede Hâssa beytülmâli emîni olmağla müteveffâ-yı mezbûrenin nısf terekesine beytülmâl için vâzı‘u’l-yed olan Mehmed Ağa b. Ahmed mahzarında üzerine da‘vâ ve takrîr-i kelâm edip bin ( ) senesinde Kütahya Beylerbeyisi olan Mehmed Paşa deyn-i şer‘îden zimmetinde hakkım olan bin dört yüz guruşu mahmiye-i mezbûrede ev kethüdâsı olan Oruç Ağa yedi ve emrim ile müteveffâ-yı mezbûreye mahmiye-i mezbûrede Seydi Bey mahallesinde sâkine iken îdâ‘ ve teslîm, müteveffât-ı mezbûre dahi istîdâ‘ ve kabz etdiğinden sonra meblağ-ı mezbûru bana vermeyip mücehheleten vefât etmekle mezbûr Mehmed Ağa’ya suâl olunup tereke-i vâfiyesinden edâya mezbûr Mehmed Ağa’ya tenbîh olunmak matlûbumdur dedikde, gıbbe’s-suâl ve’l-inkâr mûmâ-ileyh Musli Ağa’dan müdde‘âsını mübeyyine beyyine taleb olundukda mahmiye-i mezbûrede Kızıltaş mahallesi ahâlîsinden olup dergâh-ı âlî yeniçerileri çorbacılarından olan Mustafa Ağa b. Ali ve sâlifü’z-zikr Seydi Ömer mahallesi ahâlîsinden Ahmed Hoca b. Halil ve Cağaloğlu Sarayı kurbünde sâkin Yusuf Bey b. Süleyman ve Eğrikapı dâhilinde Kocamustafapaşa mahallesi sükkânından Mehmed b. Abdullah nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka mûmâ-ileyh Mehmed Paşa’nın ev kethüdâsı olan mezbûr Oruç Ağa bizim huzûrumuzda müteveffât-ı mezbûreye kethüdâsı olduğum Mehmed Paşa zevcin Musli Ağa’ya deyni olan bin dört yüz guruş zevcin tarafından sana îdâ‘ için bana irsâl etmişdir deyü bin dört yüz guruşu müteveffât-ı mezbûreye târîh-i mezbûrede îdâ‘ ve teslîm, ol dahi ahz u kabz etmiş idi, mezbûre İsmihan meblağ-ı mezbûru mücehheleten vefât etmekle terekesinden edâ lâzımdır, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olup mûmâ-ileyh Musli Ağa tahlîf-i şer‘î ile tahlîf olundukdan [sonra] mûcebince ba‘de’l-hükm ve’t-tenbîh mâ-vaka‘a bi’t-taleb ketb olundu.<br><br>Fi’l-yevmi’s-sâmin aşer min-Cumâdelâhire li-sene ihdâ ve semânîn ve elf.<br><br>Şuhûdü’l-hâl: el-Hâc Hüseyin b. İbrahim çukadâr-ı hazret efendi, Mehmed Çelebi b. Abdi, Ebubekir Çelebi b. Ömer, el-Hâc Yusuf b. Oruç, İbrahim Efendi el-kâtib,</p>          <br><a title="Önceki sayfa" style="text-decoration:none" href="./ayrmetin.php?idno=2403"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2405"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b123"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o606"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>