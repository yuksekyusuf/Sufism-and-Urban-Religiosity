﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 80<br>Hüküm no: 37<br>Orijinal metin no: [9b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Mustafa Ağa’nın Yahudi Kalef v. Sakanya’dan olan alacak davasının reddedildiği</b><br><br>Sâbıkā Harmuş Mehmed Paşa’nın kapu kethudâsı olup mahrûse-i Galata muzâfâtından kasaba-i Tophâne’de Çavuşbaşı Mahallesi’nde sâkin el-Hâc Mustafa Ağa b. Maksud nâm kimesne Dîvân-ı Hazret-i Sadr-ı a‘zamî’de ma‘kūd meclis-i şer‘-i âlîde Tire cemâ‘atinden olup mahmiye-i İstanbul’da Cibali Kapısı hâricinde sâkin işbu hâmilü’s-sifr Kalef v. Sakanya nâm Yahûdî muvâcehesinde üzerine da‘vâ ve takrîr-i kelâm edip paşa-yı müşârün-ileyh bin seksen senesinde Hama Sancağı’na mutasarrıf iken bana îsâl ve teslîm için gāib ani’l-meclis Teltemis? el-Hâc Mehmed Ağa nâm kimesneye on bin kıt‘a esedî guruşunu vaz‘ ve teslîm ol dahi ba‘de’l-kabz ben medîne-i Yenişehir’de olup bunda hazır bulun[ma]mağla sâbıkā reisülküttâb kāimmakāmı olan Mustafa Efendi’nin ev kethudâsı el-Hâc Ahmed Ağa nâm kimesne ile ma‘an meblağ-ı mezbûr on bin kıt‘a esedî guruşu târih-i mezbûrda müşârün-ileyh Mustafa Efendi’nin mahmiye-i mezbûrede Alay Köşkü kurbünde vâki‘ menzilinde bana îsâl için mezbûr Kalef’e bi-tarîkı’l-vedî‘a def‘ ve teslîm ol dahi ber-vech-i muharrer ahz ü kabz etmeğin hâlâ meblağ-ı mezbûru merkūm Kalef’den taleb ederim suâl olunsun dedikde gıbbe’s-suâl merkūm Kalef cevâbında fi’l-hakīka kazıyye bâlâda tafsîli mürûr ettiği vech üzre olduğunu ikrâr lâkin müdde‘î-i mezbûr el-Hâc Mustafa Ağa bin seksen bir senesinde medîne-i Edirne’de meblağ-ı mezbûr on bin esedî guruşu yedimden tamamen ahz ve tesellüm eyleyip hatta vech-i meşrûh üzre meblağ-ı mezbûru ahz ü kabz eylediğini bin seksen sekiz senesi Rebî‘ülevvel’inin yirmi ikinci günü sâbıkā Sadr-ı Rum olan fazîletli Şeyh Mehmed İzzetî Efendi huzûrunda ikrâr ve yedime hüccet-i şer‘iye dahi vermişidi deyü mûmâ-ileyhin imzâsıyla mümzât ve hatmi ile mahtûme ve târih-i mezbûr ile müverraha ve mazmûnu min-külli’l-vücûh takrîr-i meşrûhunu nâtık hüccet-i şer‘iye ibrâz edip mezkûr el-Hâc Mustafa Ağa muvâcehesinde feth ü kırâet ve istintâk olundukda mazmûn-ı hüccet-i mezbûreyi bi’l-külliye inkâr edicek merkūm Kalef’den mazmûn-ı hüccet-i mezbûra beyyine taleb olundukda udûl-i Müslimînden fahrü’l-kuzât Mahmudzâde Ahmed Efendi b. Ârif Mehmed Efendi ve Ahmed Çelebi b. Cafer ve Mehmed Çelebi b. Haydar nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-vâki‘ müdde‘î-i mezbûr el-Hâc Mustafa Ağa meblağ-ı mezbûr on bin kıt‘a esedî guruşu bin seksen bir senesinde medîne-i Edirne’de merkūm Kalef yedinden bi’t-tamam ahz ü kabz eyledim deyü târih-i mezbûrda mûmâ-ileyh Şeyh Mehmed İzzetî Efendi huzûrunda [ve bizim] huzûrumuzda ikrâr ve bizi işhâd edip mûmâ-ileyh Şeyh Mehmed İzzetî Efendi dahi merkūm Kalef yedine işbu hüccet-i mezbûreyi vermişidi mazmûn-ı hüccet-i mezbûreye bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebince müdde‘î-i mezbûr el-Hâc Mustafa Ağa bî-vech ta‘arruzdan men‘ ve def‘ olunup mâ-hüve’l-vâki‘ bi’t-taleb ketb olundu.<br><br>Fi’l-yevmi’r-râbi‘ min-Zilka‘deti’ş-şerîfe li-sene tis‘în ve elf.<br><br>Şuhûdü’l-hâl: Umdetü erbâbü’t-tahrîr ve’l-kalem Mustafa Efendi Tezkire, fahrü’l-akrân Mehmed Ağa Ser-çavuşân-ı Dergâh-ı âlî, fahrü’l-emsâl Osman Ağa Muhzırbaşı, fahrü’l-a‘yân Mehmed Ağa Kethudâ-yı Hazret-i Efendi, el-Hâc Mustafa Çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=41186"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41188"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b080"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o491"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>