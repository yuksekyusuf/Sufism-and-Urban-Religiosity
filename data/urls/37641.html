﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 856<br>Hüküm no: 697<br>Orijinal metin no: [159a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Müteveffa Derviş’in varislerinin hisselerini vasiden teslim aldıkları</b><br><br>Husûs-ı âti’l-beyânın mahallinde tahrîri içün savb-ı şer‘-i enverden bi’t-taleb irsâl olunan Mevlânâ Yahya Efendi mahmiye-i İstanbul’da Kebeciler Hanı karşısında el-Hâc Mahmud’un Çukurhan’da odasına varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i şerîf eyledikde mahmiye-i mezbûrede Hoca Gıyaseddin mahallesinde sâkinen fevt olan el-Hâc Derviş b. İlyas’ın verâseti zevce-i menkûha-i metrûkesi Saliha Hatun bt. Abdullah’a ve li-ebeveyn hâletesi ve zât-ı rahm cihetinden vârisesi Âişe Hatun bt. Hüseyin’e münhasıra oldukdan sonra zâtı el-Hâc Mehmed b. Hüseyin ve Hasan Çelebi b. Abdullah ta‘rîfleriyle mu‘arrefe olan mezbûre Saliha Hatun meclis-i ma‘kūd-ı mezbûrda müteveffâ-yı mezbûrun vasiyy-i muhtârı olmağla terekesine vaz‘-ı yed eden bâ‘isü’l-kitâb Ali Çelebi b. İnayetullah mahzarında ikrâr ve takrîr-i kelâm edip zevcim müteveffâ-yı mezbûrun zimmetinde mütekarrir olan para üç akçe hesâbı üzere üç bin akçe mehr-i müeccelim ile terekesinden ba‘de ihrâci’l-mesârif ber-mûceb-i defter-i kassâm-ı askerî rub‘ hissem olan yirmi beş bin yüz yirmi dört akçe ki cem‘an yirmi sekiz bin yüz yirmi dört sağ akçe hakkımı terekeden olmak üzere vasiyy-i mezbûr Ali Çelebi yedinden tamâmen alıp kabz edip zevcim müteveffâ-yı mezbûrun terekesine müte‘allık âmme-i mîrâs da‘vâsından mezbûr Ali Çelebi’nin zimmetini ibrâ-i âmm-ı katı‘ü’n-nizâ‘la ibrâ ve iskāt eyledim dedikde gıbbe’t-tasdîk zâtı mu‘arrifân-ı mezbûrân ta‘rîfleriyle mu‘arrefe olan mezbûre Âişe Hatun bt. Hüseyin meclis-i ma‘kūd-ı mezbûrda vasiyy-i mezbûr Ali Çelebi mahzarında ikrâr ve takrîr-i kelâm edip mûrisim müteveffâ-yı mezbûrun terekesinden ber-mûceb-i defter-i kassâm-ı askerî benim selâse-i erbâ‘ hissem olan para üç akçe hesâbı üzere yetmiş beş bin üç yüz yetmiş üç akçe hakkımı terekeden olmak üzere vasiyy-i mezbûr yedinden bi’t-tamâm ve’l-kemâl ahz u kabz eyledim min-ba‘d tereke-i müteveffâ-yı mezbûrdan mezbûr Ali Çelebi yedinde bir akçe ve bir habbe hakkım kalmayıp terekeye müte‘allıka âmme-i mîrâs da‘vâsından mezbûr Ali Çelebi’nin zimmetini ibrâ-i âm ile ibrâ ve iskāt eyledim dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahallinde tahrîr ba‘dehû Çukadâr el-Hâc Süleyman b. Mehmed ve İbrahim Çelebi b. Mehmed ile meclis-i şer‘a gelip vukū‘u üzere inhâ ve takrîr etmeğin mâ-vaka‘a kayd-şüd.<br><br>Fî gurre-i Receb sene 1110<br><br>Şuhûdü’l-hâl: el-Hâc Mehmed b. Hüseyin Haffâf, el-Hâc Mustafa b. Musa, el-Hâc Ömer b. Ali, Halil Efendi b. Hüseyin, Hasan Odabaşı b. Ali, el-Hâc Mustafa b. Hüseyin, el-Hâc Mehmed b. Hüseyin, es-Seyyid İsmail b. Emrullah, Mehmed b. İbrahim, Hasan Çelebi b. Abdullah, Mehmed b. Abdullah, Ahmed Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=37640"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37642"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0856"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1085"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>