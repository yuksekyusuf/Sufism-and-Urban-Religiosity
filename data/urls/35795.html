﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 199<br>Hüküm no: 120<br>Orijinal metin no: [25a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden sepet sandıkçı esnâfından Hacı Hüseyin Ağa b. Abdullah’a ait sandıkçı dükkânının mirasçıları tarafından Mehmed Ali Ağa b. Veliyyüddin’e satılması</b><br><br>Sarachâne başında sandıkçı mübâya‘ası<br><br>Kezâlik mahmiye-i İstanbul’da Cumartesi Pazarı civârında Hoca Üveys mahallesinde sâkin iken bundan mukaddem fevt olan sepet sandıkçı esnâfından el-Hâc Hüseyin Ağa b. Abdullah’ın verâseti sulbî kebîr oğulları Bâb-ı Zabtiyede istintâk odası ketebesinden Mehmed Tevfik Efendi ve esnâf-ı merkūmeden Mehmed Emin Efendi ve sulbiye kebîre kızı Emine Behiye Hanım’a münhasıra olduğu lede’ş-şer‘i’l-enver zâhir ve mütehakkık oldukdan sonra mezbûrân Mehmed Tevfik Efendi ve Mehmed Emin Efendi ve zâtı ta‘rîf-i şer‘î ile mu‘arrefe olan mezbûre Emine Behiye Hanım meclis-i şer‘-i şerîf-i enverde esnâf-ı merkūmeden bâ‘isü’l-kitâb Mehmed Ali Ağa b. Veliyyüddin mahzarında sarrâc esnâfının kethüdâsı el-Hâc İbrahim Ağa bin Mustafa tarafından mürsel vekîli esnâf-ı merkūme yiğitbaşısı es-Seyyid Numan Ağa b. es-Seyyid Mehmed Selim hâzır olduğu hâlde her biri ikrâr-ı tâm ve takrîr-i kelâm edip mahmiye-i mezkûrede Sarachâne derûnunda Tatlıkuyu karşısında birinci odada kâin bir tarafdan mukaddemâ Sarrâc Derviş Mehmed ve el-yevm Sarrâc Heybeci el-Hâc Ahmed Ağa’nın sarrâc dükkânı ve bir tarafdan mezbûr el-Hâc Ahmed Ağa’nın arsası ve bir tarafdan sandıkçı dükkânı ve taraf-ı râbi‘i tarîk-i âm ile mahdûd Ayasofya-i Kebîr Câmi‘-i şerîfi evkāfı müsakkafâtından mezbûr Mehmed Ali Ağa’nın bi’l-icâreteyn taht-ı tasarrufunda olan şehriye altmış para kirâlı bir bâb sandıkçı dükkânı derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme yedimizde olup bin iki yüz elli senesi Saferi’l-hayrının on dördüncü günü târihiyle müverrah ve ol târihde askerî kassâmı olan sudûr-ı izâmdan Kütahyavîzâde Mehmed Arif Efendi merhûmun hatemiyle mahtûm işbu bir kıt‘a i‘lâm-ı şer‘î ve kethüdâ-yı mûmâ-ileyhin takdîm eylediği bir kıt‘a ilmühaber mantûklarınca pederimiz müteveffâ-yı mezbûr el-Hâc Hüseyin Ağa’nın hayâtında ile’l-vefât yedinde müstakillen mülkü ve ba‘de vefâtihî bize mevrûs olmağla biz akd-i âti’z-zikrin sudûruna değin ber-minvâl-i muharrer irsen mâlik olduğumuz âlât-ı gedik-i mezkûru tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile merkūm Mehmed Ali Ağa’ya dört bin üç yüz otuz altı guruşa bey‘ ve temlîk ve teslîm eylediğimizde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm dört bin üç yüz otuz altı guruşu tamâmen bize def‘ u teslîm biz dahi yedinden bi’t-tamâm ve’l-kemâl ahz u kabz edip mebî‘-i mezkûrun tağrîr ve gabnine müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile ibrâ vü ıskāt ve her birimiz ber-minvâl-i muharrer âharın ibrâsını kabûl eyledik, ba‘de’l-yevm âlât-ı gedik-i mezkûrde bizim aslâ ve kat‘â alâka ve medhalimiz kalmayıp mezbûr Mehmed Ali Ağa’nın mülk-i müşterâsı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 10 Rebî‘ülâhir sene 1279<br><br>Şuhûdü’l-hâl: Muhzır Süleyman Ağa b. ( ), Muhzır Osman Ağa b. ( ), Muhzır Feyzullah Ağa b. ( ), Muhzır el-Hâc Salih Ağa b. ( ), Muhzır el-Hâc Yusuf Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35794"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35796"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o399"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>