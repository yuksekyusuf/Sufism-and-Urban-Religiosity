﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 116<br>Hüküm no: 50<br>Orijinal metin no: [17b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sade yağın narhının artırıldığı, yağ tüccarlarının da narhtan yüksek fiyata yağ satmayacaklarına ve yağ sıkıntısı çektirmeyeceklerine dair taahhütte bulundukları</b><br><br>Revgan-ı sâde husûsu için ilmühaberdir.<br><br>Bâ-sahh-ı âlî.<br><br>Beher sene Eflak memleketinde revgan-ı sâdenin fiyâtı kat‘ olunmak husûsu mu‘tâd olmakdan nâşî işbu sene-i amîmetü’l-meymenede dahi sene-i sâbıkları misillü beher kantarı yirmi ikişer guruşa mübâya‘a olunmak üzere fermânlu kapan tüccârına Eflak Voyvodası tarafından her ne kadar ihbâr olunmuş ise dahi sene-i sâbıkda verilen narh takrîbiyle vücûhla rahne-dâr olduklarını ve yirmi iki guruşa fiyât kat‘ı husûsu için iktizâ eden senedi eğerçi temhîr ve i‘tâ edip lâkin tüccâr-ı merkūmun i‘tizârları vâkı‘a mutâbık olduğuna mebnî Der-aliyye’de verilecek narh husûsunda müsâ‘ade-i aliyyenin mebzûliyeti niyâzında oldukları Eflak Voyvodası Kostantın Voyvoda -<<ukıbet>>hutimet avâkıbuhû bi’l-hayr- tarafından vârid olan arîzası hülâsası bâlâsına; mübâya‘a olunan fiyâta nazaran her ne kadar dûn narh iktizâ eder ise dahi öteden beri tüccâr cümleten revganı fiyât-ı maktû‘a ile mübâya‘a edemedikleri, aralıkda mutazarrır olarak Dersa‘âdet’e kıllet üzere vürûduna sebeb olduğu zâhir ve ibâdullâhın narh husûsunda mübtelâ-yı hasâr olmamaları matlûb olduğu misillü tüccârın dahi zarardan vikāyetleri lâzımeden idiği bâhir olmağla bi’l-cümle tüccârı nezdinize ihzâr ve işbu hülâsayı ba‘de’l-kırâe ibâdullâhın mutazarrır olmayacakları ve tüccâr dahi zarar çekmeyecekleri vechile hadd-i i‘tidâlde fiyâtını kat‘ ve muktezâ-yı ta‘ahhüd ve lâzıme-i me’mûriyetleri üzere külliyetlü revgan celbini tekrar ta‘ahhüde rabt ile keyfiyeti i‘lâma himmet eylemek üzere bi’l-fi‘il İstanbul Kādısı fazîletlü sa‘âdetlü İbrahim Selim Efendi hazretlerine hitâben şeref-rîz-i sudûr olan fermân-ı âlîye imtisâlen İstanbul ve Galata kapanları nâzırı ve tüccârlarını bi’l-cümle huzûr<<unuza>>-ı şer‘a ihzâr ve muvâcehelerinde kırâet ve mazmûn-ı itâ‘at-makrûnu gereği gibi gûş-ı hûşlarına ilkā ve tefhîm olundukda cümlesi <<ser ber-zemîn>> merâsim-i itâ‘ati yerine getirip; işbu sene-i mübârekede revgan-ı sâdenin beher kantarı yirmi ikişer guruşa kat‘-ı fiyât olunduğunu mutazammın şürekâmız mahâllinde Eflak Voyvodası tarafına memhûr sened i‘tâ etmişler olup lâkin beher kantarını kırk beş ve elli guruşa dek revgan-ı sâde iştirâ eylediklerini bizlere tahrîr eyledikleri mektûblarında tahrîr ve iş‘âr etmeleriyle beher vakıyyesini ellişer paradan noksana bey‘ eylediğimiz takdîrde mutazarrır oluruz, deyü îrâd eyledikleri a‘zâr-ı vâhiyelerine havâle-i sem‘-i i‘tibâr olunmayıp es‘âr sicillâtına nazar olundukda sene-i sâbıkada beher vakıyyesi otuz altışar paraya narh verilmiş olduğu mukayyed olup lâkin Eflak Voyvodası’nın arîzası mefhûmundan münfehim olduğu üzere muktezâ-yı vakt [ü] hâle nazaran tüccâr-ı merkūmûnun zarardan vikāyetleri zımnında bi’l-müzâkere istisvâb olunarak hâh nâ-hâh re’y-i âlî üzere beher vakıyyesini kırk ikişer paraya ibâdullâha ve gerek bakkālâna yedek ile bey‘ etmek üzere cümlesi bi’l-ittifâk ta‘ahhüd etmeleriyle muktezâ-yı ta‘ahhüd <<ve iltizâm>> ve lâzıme-i me’mûriyetleri üzere sekene-i Dârü’s-saltanati’l-aliyye’nin revgan-ı sâde husûsunda muzâyakadan vâreste olacak derecelerde mâ-tekaddemden beri olageldiği üzere Âsitâne Bal Kapanı tüccârı celb eyledikleri revgan-ı [18a] sâde mikdârı Galata Yağ Kapanı tüccârı dahi ol mikdâr revgan-ı sâde dahi ziyâde celb ve tesyîr etmeğe müte‘ahhid olmalarıyla ma‘âza’llâhi te‘âlâ içlerinden her hangisi hilâf-ı ta‘ahhüd hareket ile fiyât-ı maktû‘a-i mezkûrdan ziyâdeye bey‘a mütecâsir yâhûd işbu cümle ittifâkıyla verilen narha mebnî mücerred ziyâdeye bey‘ ederim ümîdiyle külliyetlü revgan celbinden imtinâ‘ ile mahâllinde ketm ü ihfâ veyâhûd tedrîcen getirtmek fikriyle ukde-i te’hîre bâ‘is ü bâdî olduğu lede’t-tahkīk müfâd-ı fermân-ı âlî üzere haklarında tertîb-i cezâ olunacağını gereği gibi gûş-ı hûşlarına ilkā ve tefhîm olunmağla tüccâr-ı merkūmûnun narh husûsunda olan sûret-i ta‘ahhüdleri istihkâmen Dîvân-ı Hümâyûn Kalemi’ne kaydolunup sicillâta dahi kayd ü sebt için ilmühaberi i‘tâsını Efendi-i mûmâ-ileyh hazretleri i‘lâm etmekle i‘lâmı mûcebince Dîvân-ı Hümâyûn Kalemi’ne kayd ve İstanbul Mahkemesi sicilline ilmühaberi i‘tâ olunmak deyü sâdır olan fermân-ı âlî Kalem-i mezbûrda hıfz ve mûcebince kaydolunup İstanbul Mahkemesi sicilline dahi işbu ilmühaber kāimesi verildi.<br><br>Fî 13 C sene [1]218</p>          <br><a title="Önceki sayfa" style="text-decoration:none" href="./ayrmetin.php?idno=32046"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32048"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b116"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o700"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>