﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 222<br>Hüküm no: 178<br>Orijinal metin no: [49a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayvacık kazası Merkepli köyünden Halil b. Hüseyin’in Voyvoda Mehmed Lütfullah Ağa aleyhindeki alacak iddiasının reddedilmesi</b><br><br>Ma‘rûz<br><br>Hüdâvendigâr sancağında vâki‘ Ayvacık kazâsına tâbi‘ Merkebli karyesi ahâlîsinden derûn-ı arzuhâlde ismi mezkûr Halil b. Hüseyin nâm kimesne Bâb-ı hazret-i fetvâ-penâhîde Anadolu mutasarrıfları dâ‘îlerine tahsîs buyurulan dâirede ma‘kūd meclis-i şer‘-i şerîf-i enverde mukaddemâ kazâ-i mezbûre voyvodası sâhib-i arzuhâl Mehmed Lütfullah Ağa b. Mehmed muvâcehesinde mezbûr Mehmed Lütfullah Ağa bin iki yüz elli senesi hilâlinde kazâ-i mezbûrda voyvoda olduğu hînde malımdan bi-gayr-ı hakkın yedi yüz elli guruşu ahzetmekle meblağ-ı mezkûru mezbûr Lütfullah Ağa’dan istirdâd ederim deyü da‘vâ etdikde ol dahi cevâbında inkârından mâ‘adâ bin iki yüz kırk sekiz senesinden berü sâlifü’z-zikr Ayvacık kazâsı Voyvodalığı uhde [ve] iltizâmımda iken işbu târîhden iki buçuk sene mukaddem bi’l-îcâb voyvodalık-ı mezkûrdan azl ü infisâlim esnâsında ahâlî-i kazâ vekîlleri Der-aliyye’ye gelip kâffe-i hukūkumuzu muhâsebeleri bi’d-defa‘ât zecriye muhassılı sâbık müteveffâ Mehmed Bey muvâcehesinde ve ba‘dehu Bâb-ı âlî Dâr-ı şûrâ-yı meclis-i âliyesinde bi’t-tav‘ ve’r-rızâ yegān yegān lede’r-rü’ye ahâlî-i merkūmûndan hiçbir ferdin kat‘â nizâ‘ ve husûmete dâir benimle bir işi kalmamış olduğundan meclis-i müşârün-ileyhde ahâlî-i merkūmûna cevâb verilmesi husûsunu tezekkür ve tensîb olunarak keyfiyet mübârek hâk-ı pây-ı hümâyûn-ı hazret-i şâhâneden lede’l-istîzân iktizâ-yı icrâsı husûsuna irâde-i seniyye-i mülûkâne ta‘allukuyla emirnâme-i sânî verilerek ahâlî-i merkūmûn mahallerine i‘âde ve i‘zâm olundukdan sonra yedimde olan işbu çend kıt‘a senedât ve Başmuhâsebe’den verilmiş olan mümzâ defâtir mantûklarınca biz merkūm Halil ve bi’l-cümle ahâlî-i kazâ mahâllinde ma‘rifet-i şer‘ ve kazâ-i mezbûr muhassılı ve a‘zâ-yı meclis muvâcehelerinde Tanzîmât-ı hayriye usûl-i mehâsin-şümûlü îcâbınca tekrâr muhâsebelerimizi lede’r-rü’ye ahâlî-i merkūmdan zimmetlerinde zuhûr edip mukırr u mu‘terif oldukları düyûnlarını başka başka îzâhen defter-i mümzâya rabt ile her bir karye ahâlîleri bi’t-tav‘ ve’r-rızâ cemî‘ hukūk-ı şer‘iyyeden benim zimmetimi kabûlüme mukārin ibrâ ve iskāt etmeleriyle ol vechile merkūm Halil ahâlî-i merkūmûndan hiçbir kimesnenin hukūk-ı şer‘iyyeye dâir senden bir matlûbları dahi kalmamışdır deyü sûret-i def‘de eylediği ibrâ müdde‘âsı ve bi’l-cümle husûs-ı mezkûru merkūm Halil tasdîk etmeğin mûcebince müdde‘î-i mezbûr Halil da‘vâ-yı mezkûresiyle mezbûr Lütfullah Ağa’ya bî-vech-i şer‘î mu‘ârazadan ba‘de’l-men‘ merkūm Lütfullah Ağa kazâ-i mezbûr ahâlîsinden ba‘zı garaz ve nefsâniyetlerine mebnî kendüden bî-vech-i şer‘î da‘vâları olup şer‘an bî-vech müdde‘â olunduğu tebyîn eylediği hâlde ahâlî-i kazâ-i merkūmûnun bu makūle da‘vâları istimâ‘ olunmamak için Dîvân-ı hümâyûn tarafından bâlâsı tuğrâ-yı garrâ-yı cihân-bânî ile müzeyyen bir kıt‘a fermân-ı âlîşân sudûrunu istid‘â etmekle ol bâbda merkūm Lütfullah Ağa’nın istid‘âsına müsâ‘ade buyurulmak re’y-i âsafânelerine menût mevâddan idüğü huzûr-ı [âlîlerine i‘lâm olundu].<br><br>Fî 28 S sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=1080"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1082"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b222"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o320"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>