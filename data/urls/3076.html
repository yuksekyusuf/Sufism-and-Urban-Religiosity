﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 162<br>Hüküm no: 132<br>Orijinal metin no: [18a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Merhum Hacı Hüseyin Ağa b. Mustafa’nın Hacı Abdülkerim Efendi b. Mehmed’e borçlu olduğu</b><br><br>Sa‘âdetlü Dârü’s-sa‘âdeti’s-seniyye ağası hazretleri yazıcısı mefharü’l-emâcid ve’l-ekârim bâ‘isü hâze’l-kitâb el-Hâc Abdülkerim Efendi b. Mehmed tarafından husûs-ı âti’l-beyâna vekîl olduğu Mehmed Bey b. Cafer ve diğer Mehmed Bey b. Ali nâm kimesneler şehâdetleriyle şer‘an sâbit olan el-Hâc Hüseyin Efendi b. el-Hâc Eyyûb nâm kimesne meclis-i şer‘-i hatîr-i enverde Saray-ı atîk-i sultânî teberdârlarından olup bin doksan altı senesinde sakabaşı iken hacc-ı şerîf avdetinde Bedr-i Huneyn’de vefât eden Dalkozlu el-Hâc Hüseyin Ağa b. Mustafa b. Hüseyin nâm kimesnenin vâriseleri ve terekesine vaz‘-ı yed eden li üm kız karındaşları Âsiye ve Fâtıma nâm hâtunlar mahzarlarında bi’l-vekâle üzerlerine da‘vâ ve takrîr-i kelâm edip yedimde temessük nâtık olduğu üzre müteveffâ-yı mezbûr zimmetinde cihet-i karz-ı şer‘îden iki bin yedi yüz guruş hakkım olup hattâ meblağ-ı mezbûr bana deyni olduğu[nu] hayâtında ikrâr dahi ettikden sonra meblağ-ı mezbûr bin iki yüz guruşu Şam sâkinlerinden Dilaver Ağa yediyle ahz u kabz bâkī bin beş yüz guruşunu kable’l-edâ fevt olmağla suâl olunup terekesinden meblağ-ı bâkī-i mezbûru bana edâya mezbûretâna tenbîh olunmak matlûbumdur dedikde gıbbe’s-suâl mezbûretân Âsiye ve Fâtıma hayâtlarında tereke-i müteveffâ-yı mezbûra bi’l-verâse vaz‘-ı yedlerini ikrâr lâkin deyn-i mezkûru inkâr etmeleriyle müdde‘î-i mezbûrdan müdde‘âsını mübeyyine beyyine taleb olundukda udûl-i müslimînden olup saray-ı mezkûr teberdârlarından Mehmed Bey b. Süleyman ve Hasan Bey b. Şaban nâm kimesne li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr sakabaşı el-Hâc Hüseyin Ağa b. Mustafa b. Hüseyin bundan akdem hayâtında müvekkil-i mûmâ-ileyh el-Hâc Abdülkerim Efendi’ye cihet-i karzdan iki bin esedî guruş zimmetinde lâzımü’l-edâ deynimdir deyû bizim huzûrumuzda ikrâr ve bizi işhâd etmiş idi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olup müşârün-ileyh el-Hâc Abdülkerim Efendi tahlîf-i şer‘îyle tahlîf olundukdan sonra mûcebince meblağ-ı bâkī-i mezbûr bin beş yüz esedî guruşunu müteveffâ-yı mezbûrun terekesinden müvekkil-i mûmâ-ileyhe edâ ve teslîm mezbûretâna tenbîh olunmağın mâ vaka‘a bi’t-taleb ketb olundu. Fi’l-yevmi’r-râbi‘ min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Ali Efendi b. Yusuf, İbrahim Bey b. ( ), el-Hâc Hasan b. ( ), el-Hâc Hasan Ağa Ser-oda, el-Hâc Mustafa b. Sefer ve gayruhüm mine’l-hâzırîn. </p>          <br><a title="Önceki sayfa" style="text-decoration:none" href="./ayrmetin.php?idno=3075"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3077"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b162"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o769"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>