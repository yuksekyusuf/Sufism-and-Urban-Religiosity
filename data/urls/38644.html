﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 247<br>Hüküm no: 264<br>Orijinal metin no: [46a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kutucu esnafından Ahmed b. Ahmed’in küçük oğlu Feyzullah’ı Mehmed Ratib Efendi’ye ücretle hizmetkâr vermesi</b><br><br>Ücretden ibrâ, yine îcâr 12 guruş<br><br>Mahmiye-i İstanbul’da Zeyrek kurbünde Hacı Kadın mahallesinde sâkin Kutucu esnâfından Ahmed b. Ahmed meclis-i şer‘-i şerîf-i enverde Mehmed Ratib Efendi b. Ebîbekir tarafından husûs-ı âtîde tasdîka vekîl-i müseccel-i şer‘îsi İbrahim Ağa b. Ömer mahzarında ikrâr-ı tam ve takrîr-i kelâm edip işbu hâzır bi’l-meclis tahmînen on iki yaşında sagīr oğlum Feyzullah ücret ile hizmet eder makūlesinden olup bin iki yüz kırk senesi Şa‘bân-ı şerîf gurresinden târih-i vesîkaya gelince yirmi iki ay ücret kavlinsiz müvekkil-i mûmâ-ileyh Mehmed Râtib Efendi’nin menzilinde kendüye hizmet etmekle oğlum sagīr-i mezbûrun ücret-i misli olup müddet-i mezkûrede müctemi‘ iki yüz elli guruşu müvekkil-i merkūm bana def‘ ü teslîm ben dahi yedinden bi’l-vekâle ahz ü kabz edip min-ba‘d meblağ-ı mezbûrdan müvekkil-i merkūm zimmetinde bir akçe ve bir habbe bâkī kalmamağla ben yine oğlum sagīr-i mezbûru târih-i kitâb günü beher mâh on ikişer guruş ücret mukāvelesiyle müvekkil-i merkūm Mehmed Râtib Efendi’ye bi’l-velâye îcâr ve teslîm ve ücret-i mezkûresinin iki guruşunu oğlum sagīr-i mezbûr için yedinde hıfz mâ‘adâ onar guruşu dahi oğlum sagīr-i mezbûrun nafaka ve kisve ve sâir levâzım-ı zarûriyesine harc ü sarfa müvekkil-i mezbûre izâfetle vekîl-i mezbûr İbrahim Ağa’ya bi’l-velâye emir eylediğimde ol dahi ber-vech-i muharrer istîcâr ve kabûl ve ücret-i mezkûresinin iki guruşunu yedinde hıfz, mâ‘adâ onar guruşunu emrim üzere oğlum sagīr-i mezbûrun nafaka ve kisve ve sâir levâzım-ı zarûriyesine harc ü sarfa ta‘ahhüd eyledi dedikde gıbbe’[t-tasdîki’ş-şer‘î mâ-vaka‘a bi’t-taleb ketb olundu.]<br><br>Fî 3 C sene [1]242.<br><br>Şühûdü’l-hâl: Muhzır Mehmed Çelebi, Muhzır Ali Çelebi.</p>          <br><a title="Önceki sayfa" style="text-decoration:none" href="./ayrmetin.php?idno=38643"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38645"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b247"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o523"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>