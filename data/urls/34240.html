﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 101<br>Hüküm no: 62<br>Orijinal metin no: [12a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ortadan kaybolan Dimitri zimmînin odasının açılarak eşyalarının satıldığı, Kayyım Hüseyin Ağa’nın kendisine teslim edilen paraları harcaması üzerine borçlandığı miktar için kefile bağlandığı</b><br><br>Defter-i mefkūd<br><br>Sâbıkā sadr-ı vâlâ-yı Anadolu devletlü inâyetlü atûfetlü el-Hâc Mehmed Hamdullah Efendi necli’l-merhûmü’l-mebrûr Şeyhülislâm-ı esbak Mehmed Ârif Efendi hazretlerinin mahdûm-ı mükerremleri müderrisîn-i kirâm-ı zevi’l-ihtirâmdan el-Hâc Mehmed Âmir Efendi ve müşârün-ileyh efendi hazretlerinin enişteleri mevâlî-i i‘zâmdan sâbıkā İzmir kādısı Kara Halil Efendi hafîdi fazîletlü Ahmed Necib Efendi ile iffetlü Râbia Hanım ve Zekiye Hanım ve nakībü’l-eşrâf-ı esbak merhûm Sıddık Efendi’nin halîlesi Fâtıma hanımefendilerinin bâ-temessük-i mütevellî bi’l-icâreteyn iştirâken ve şâyi‘an mutasarrıflar oldukları İstanbul’da Odunkapısı dâhilinde vâki‘ Kutucular Han’ı denmekle arîf bir bâb hanın tabaka-i ulyâsında nihâyetde memşâlar ittisâlinde kâin bir bâb oda ve derûnunda bi’l-müşâhere müsteciren mütemekkin Tütüncübakkāl karyeli Dimitri zimmî oda-i mezkûreyi bundan akdem mukaffelen terk ve ta‘tîl birle diyâr-ı âhara firâr ve gaybet-i munkatı‘a ile gāib ve mefkūd olmağla oda-i mezkûrenin kuflü ma‘rifet-i şer‘le feth ü küşâd ve derûnunda mevcûd mütesâri‘ü’l-fesâd olan eşyâsı tahrîr ve semen-i misilleriyle âhara bey‘ olunup esmânı gāib-i mersûmun hâli mütebeyyin oluncaya değin yed-i emîne vaz‘ ve oda-i mezkûre kendilere teslîm olunmasını han-ı mezkûrun mutasarrıfları müşârün-ileyhim iltimâs etmeleriyle savb-ı şer‘-i enverden mezûnen irsâl olunan Kâtib es-Seyyid Ahmed Rıza Efendi ma‘an meb‘ûs ümenâ-i şer‘den Çukadâr Abdurrahman Ağa b. Mehmed ve Muhzır Molla Halil b. Süleyman ile oda-i mezkûreye varıp müşârün-ileyhim taraflarından vekîl-i şer‘îleri es-Seyyid Hafız Salih Hakkı Efendi b. es-Seyyid Mehmed ile tütüncü esnâfının kethüdâsı Mustafa Kâşif Ağa ve vekîli Ünyeli es-Seyyid Mehmed Ağa ve Yiğitbaşısı Hafız Ahmed Ağa b. Halil ve gāib-i mersûmun dâyinlerinden Tütüncü Hüseyin Ağa b. Eyüb nâm kimesneler ile Tütüncü Londari v. Yani ve han-ı mezkûrun Hancısı İspir[o] v. Sefer nâm zimmîler hâzır oldukları hâlde oda-i mezkûrenin kuflü ma‘rifet-i şer‘le feth ü küşâd ve gāib-i zimmî-i mesfûrun oda-i merkūme derûnunda mütesâri‘ü’l-fesâd olan eşyâsı tahrîr ve semen-i misilleriyle âhara bey‘ olunup esmânı gāib-i mersûmun hâli mütebeyyin oluncaya değin mu‘temed ve müstakīm olduğu bi’l-ihbâr zâhir olup kıbel-i şer‘den bi’l-kabûl kayyım nasb olunan mezbûr Hüseyin Ağa yedine teslîm olunan eşyânın defteridir ki ber-vech-i âtî zikr olunur.<br><br>Fî-selhi Saferi’l-hayr li-sene sitte ve erba‘în ve mi’eteyn ve elf.<br><br>Sagīr ve kebîr minder 1 aded Yastık 1 aded 30 guruş Yeşil tahta sandık 1 aded 13 guruş 10 para Köhne yorgan 3 aded Sagīr yastık 1 aded Erkân minderi köhne 1 aded 25 guruş Yün memlû köhne çatma yastık 10 aded 7 guruş Köhne minder kılıfı, 1 aded Hırdavat memlû köhne yastık 2 aded Şayak parçası köhne minder 1 aded Köhne yorgan 1 aded 4 guruş Köhne şalvar 1 aded Post kürk ma‘a hırdavat 1 aded 16 guruş Boğazhisar tabağı 16 aded Kandil 1 aded Fincan 1 aded Küc 1 aded Kadeh 1 aded İskemle ma‘a tabla 1 aded 4 guruş Köhne ceviz piştahta 1 aded İskemle 1 aded Keser 1 aded Bekmez testisi 1 aded Köhne fes 2 aded Kavanoz 1 aded Köhne sepet 2 aded Marpiç 2 aded 10 guruş 10 para Lenger 1 aded Musluklu su tenekesi 1 aded Nargile seri pirinç 2 aded Billûr kâse kapağı 3 aded Billûr kandil 1 aded Beyaz tabak 5 aded 6,5 guruş 10 para Sepetli kebîr şişe 1 aded, Fincan 2 aded, Billûr kâse 1 aded, Silme çubuk 1 aded 5 guruş Kömür bir mikdâr 1 guruş<br><br>Cem‘an yekûn<br><br>Guruş Yalnız yüz yirmi buçuk guruş on paradır 122,5 Dellâliye 2 120,5 Kalemiye ma‘a kaydiyye 3 Sahhu’l-bâkī 117,5<br><br>Sahhu’l-bâkī-i merkūm yüz on yedi buçuk guruş kayyım-ı merkūm Hüseyin Ağa yedine teslîm olundukda ol dahi tamâmen ahz u kabz ve meblağ-ı bâkī-i mezkûru kendi umûruna sarfla istihlâk edip zimmetinde gāib-i mersûma damânen deyni olduğunu tâyi‘an ve kat‘iyyen huzûr-ı şer‘de ikrâr u i‘tirâf eyledikden sonra Yiğitbaşı-i mezbûr Hafız Ahmed Ağa dahi merkūm Hüseyin Ağa’nın gāib-i mesfûra ber-vech-i muharrer zimmetinde damânen deyni olan meblağ-ı bâkī-i mezkûr yüz on yedi buçuk guruşa mezbûr Hüseyin Ağa’nın emriyle kefîl ve dâmin olduğunda tashîhan li’l-kefâle kıbel-i şer‘den vasî nasb olunan mezbûr Muhzır Molla Halil dahi kefâlet-i mezkûreyi kabûl eylediği işbu mahalle şerh verildi.<br><br>es-Seyyid Abdurrahim el-kādı bi-Dârü’l-hilâfeti’l-aliyye el-fakīr ileyhi azze şânühû</p>          <br><a title="Önceki sayfa" style="text-decoration:none" href="./ayrmetin.php?idno=34239"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34241"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b101"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o552"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>