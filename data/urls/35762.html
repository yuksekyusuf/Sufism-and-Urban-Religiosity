﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 152<br>Hüküm no: 87<br>Orijinal metin no: [18a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zeyneb Hanım bt. Hacı Ömer Ağa’dan mirasçılarına kalan tütüncü mahzeni hisselerinin İsmail Ağa b. Mustafa’ya satılması</b><br><br>Tütüncü mağazası 7656 guruş. Kaydı ihrâc şüd fî 25 M sene [1]236<br><br>Kezâlik mahmiye-i İstanbul’da Bozdoğan Kemeri kurbünde Molla Hüsrev mahallesinde sâkine iken bundan mukaddem vefât eden Zeyneb Hanım bt. el-müteveffâ tüccârdan el-Hâc Ömer Ağa b. Mustafa’nın verâseti zevc-i metrûku Hasan Efendi b. el-Hâc Ali ile vâlidesi Esma Hanım bt. Abdullah b. Abdurrahman ve zevc-i mezbûr Hasan Efendi’nin firâşından hâsıla sadriye sagīre kızı Fâtımatü’z-zehra ve li-ebeveyn er karındaşı sagīr Hüseyin Hüsnü’ye münhasıra olduğu lede’ş-şer‘i’l-enver zâhir ve mütehakkık oldukdan sonra mezbûr Hasan Efendi nefsinden bi’l-asâle ve kızı sagīre-i mezbûre Fâtımatü’z-zehra’nın pederi olmağla bi’l-velâye mezbûr Hüseyin Hüsnü’nün vâlidesi ve tesviye-i umûruna kıbel-i şer‘den mansûbe vasîsi ümm-i mezbûre Esma Hanım tarafından husûs-ı âti’l-beyânda ikrâra vekîl olduğu zâtını ârifân Kısmet-i Askerîye mahkemesi ketebesinden Hasan Tahsin Efendi b. Mustafa ve mahkeme-i mezkûre muhzırânı rüfekâsından Ali Ağa b. Mehmed şehâdetleriyle ber-nehc -i şer‘î sâbit olan el-Hâc Salih Efendi b. el-Hâc Hasan hâzır olduğu hâlde meclis-i şer‘-i şerîf-i münîrde mahmiye-i mezkûre mahkemesi muhzırânından İsmail Ağa b. Mustafa mahzarında tütüncü esnâfının kethüdası el-Hâc Mehmed Latif Efendi b. İsmail ile duhân tüccârından mazbûtü’l-esâmî on nefer müslim ve beş nefer hıristiyan taraflarından mürsel vekîlleri kethüdâ vekîli Ahmed Efendi b. Osman ve yazıcısı Ahmed Efendi b. el-Hâc Mehmed ve yiğitbaşısı Ahmed Ağa b. Mustafa hâzır oldukları hâlde her biri bi’l-asâle ve bi’l-vekâle ikrâr-ı tâm ve takrîr-i kelâm edip mahmiye-i mezkûrede Balık Pazarı kapısı dâhilinde Tahmis kurbunda Asmaaltı nâm mahalde Dörtyolağzı’nda vâki‘ bir tarafdan Ali Efendi’nin sabuncu mağazası ve bir tarafdan Osman Efendi’nin mağazası ve bir tarafdan şerbethâne ve taraf-ı râbi‘i tarîk-i âm ile mahdûd merhûm Rüstem Paşa Vakfı musakkafâtından İsmail Bey’in bi’l-icâreteyn taht-ı tasarrufunda olan şehriye on guruş kirâ-yı kadîmelü Eshâm Muhâsebesi kaleminde müteveffâ-yı mezbûr el-Hâc Ömer Ağa ismine mukayyed bir bâb kârgîr tütüncü mahzeni derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme altmış dört sehm i‘tibârıyla dört sehmi müteveffâ-yı mezbûr el-Hâc Ömer Ağa’nın zevcesi müvekkile-i vasiyy-i mezbûre Esma Hanım’ın ve diğer dört sehmi müteveffâ-yı mezbûrun diğer zevcesi gāibe ani’l-meclis Âişetü’s-sıdıka Hanım bt. Abdülmennân’ın ve yedi sehmi müteveffâ-yı mezbûr el-Hâc Ömer Ağa’nın mezbûre Âişetü’s-sıdıka Hanım’dan mütevellide ve sulbiye kebîre kızı kezâlik gāibe ani’l-meclis Adviye Hanım’ın ve on dörder sehimden yirmi sekiz sehmi müteveffâ-yı mezbûr el-Hâc Ömer Ağa’nın mezbûre Âişetü’s-sıdıka Hanım’dan mütevellidler sulbî kebîr oğulları gāiban ani’l-meclis Ömer Bey ve Halid Bey’in ve on dört sehmi yine müteveffâ-yı mezbûr el-Hâc Ömer Ağa’nın müvekkile-i merkūme Esma Hanım’dan mütevellid sulbî sagīr oğlu mezbûr Hüseyin Hüsnü’nün ve yedi sehmi dahi müteveffâ-yı mezbûr el-Hâc Ömer Ağa’nın müvekkile-i vasiyy-i mezbûre Esma Hanım’dan mütevellide sulbîye kızı müteveffât-ı mezbûre Zeyneb Hanım’ın hayâtında bâ-sûret-i müteveffâ-yı mezbûr el-Hâc Ömer Ağa’dan mevrûs yedlerinde mülkleri iken mezbûre Zeyneb Hanım vefât etdikde âlât-ı gedik-i mezkûrdan ber-minvâl-i muharrer mâlike olduğu yedi sehm hisse-i şâyi‘a-i mezkûre benimle kızım sagīre-i mezbûre Fâtımatü’z-zehra ve vâlidesi müvekkile-i vasiyy-i mezbûre Esma Hanım’a ve li-ebeveyn er karındaşı sagīr-i mezbûr Hüseyin Hüsnü’ye mevrûs oldukdan sonra ben bi’l-asâle ve bi’l-velâye müvekkile-i vasiyy-i mezbûre Esma Hanım dahi kezâlik bi’l-asâle ve bi’l-vesâye âlât-ı gedik-i mezkûrdan ber-minvâl-i muharrer mâlik olduğumuz yedi sehm hisse-i şâyi‘amızı şehr-i sâbık Şevvali’l-mükerreminin yirmi dokuzuncu günü târihiyle müverrah hâlâ askerî kassâmı İstanbul pâye-i refî‘asıyla mübâhî Çarşambavîzâde fazîletlü es-Seyyid Mehmed Said Efendi hazretleriyle kethüdâ-yı mûmâ-ileyhin mührüyle memhûr işbu bir kıt‘a ilmühaber mantûkunca lede’l-müzâyede ve gıbbe inkıtâ‘ı’r-rağbe el-yevm semen-i misli idüğü esnâf-ı hâzırûn-ı merkūmûn ile sâir cerîdede mazbûtü’l-esâmî kimesnelerin alâ tarîki’ş-şehâde ihbârlarıyla zâhir ve mütehakkık olan yedi bin altı yüz elli altı guruşa mezbûr İsmail Ağa’ya tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile bâ-izn-i şürekâ bey‘ ve temlîk ve vech-i lâyıkıyla teslîm eylediğimizde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm yedi bin altı yüz elli altı guruşu tamâmen bize def‘ u teslîm biz dahi yedinden tamâmen bi’l-asâle ve bi’l-velâye ve bi’l-vesâye ahz u kabz ve müteveffâ-yı mezbûre Zeyneb Hanım’ın defter-i kassâmına idhâl eyledik ba‘de’l-yevm âlât-ı gedik-i mezkûrun ber i‘tibâr-ı merkūm yedi sehm hisse-i şâyi‘a-i merkūmesinde benimle sagīre-i mezbûre Fâtımatü’z-zehra ve müvekkile-i vasiyy-i mezbûre Esma Hanım’ın ve sagīr-i mezbûr Hüseyin Hüsnü’nün aslâ ve kat‘â alâka ve medhalimiz kalmayıp merkūm İsmail Ağa’nın mülk-i müşterâsı ve hakk-ı sırfı olmuşdur dedikde gıbbe’t-tasadîki’ş-şer‘î mezbûr İsmail Ağa meclis-i şer‘-i enverde bâ‘isetü’l-kitâb mezbûre Esma Hanım tarafından husûs-ı âti’z-zikrde tasdîka vekîl-i şer‘îsi mezbûr el-Hâc Salih Efendi mahzarında ikrâr-ı tâm ve takrîr-i kelâm edip ben dahi âlât-ı gedik-i mezkûrdan ber i‘tibâr-ı merkūm ânifen şirâen mâlik olduğum yedi sehm hisse-i şâyi‘a-i merkūmeyi tarafeynden bi’l-îcâb ve’l-kabûl bâtten ve sahîhan bi-safkatin vâhidetin ve bâ-izn-i şürekâ yedi bin altı yüz elli altı guruş semen-i medfû‘ ve makbûza müvekkile-i mezbûre Esma Hanım için vekîl-i mezbûr el-Hâc Salih Efendi’ye bey‘ ve temlîk ve vech-i lâyıkı üzere teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl etmekle fîmâ-ba’d âlât-ı gedik-i mezkûrun ber i‘tibâr-ı merkūm yedi sehm hisse-i şâyi‘a-i merkūmesi müvekkile-i mezbûre Esma Hanım’ın mülk-i müşterâsı ve hakk-ı sırfı olup benim aslâ ve kat‘â alâka ve medhalim kalmamışdır dedikde gıbbe.<br><br>Fî 8 Zilka‘de sene 1278<br><br>Şuhûdü’l-hâl: Muhzır Süleyman Ağa b. ( ), Muhzır Mustafa Ağa b. ( ), Muhzır Şakir Ağa b. ( ), Muhzır Feyzullah Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35761"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35763"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b152"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o406"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>