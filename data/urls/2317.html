﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 886<br>Hüküm no: 1159<br>Orijinal metin no: [140b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Bostancı Mehmed’in terekesinin beytülmâl emîninden alınıp vârislere verilmesi gerektiği</b><br><br>Vilâyet-i Anadolu’da Kastamonu sancağında Küre-i Nühâs kazâsına tâbi‘ Virancık? nâm karye ahâlîsinden Davud b. Mustafa meclis-i şer‘de bi’l-fi‘l bostancılar kethüdâsı olup bilâ-vâris vefât eden bostancıların taraf-ı beytülmâl için terekesini kabza memûr olan umdetü’l-emâcid ve’l-ekârim el-Hâc Ahmed Ağa b. Hüdâverdi tarafından husûs-ı âtîye vekîl-i sâbitü’l-vekâle Zülfikār Bey b. Ali mahzarında da‘vâ edip fi’l-asl karye-i mezbûrede olup hadîka-i hâssa-i sultânîde bostancı iken bundan akdem vefât eden Mehmed’in li ebeveyn karındaşı olup babamız ismi mezbûr Mustafa ve vâlidemiz ismi Tenzile ve maskat-ı re’simiz karye-i mezbûre olup merkūmun verâseti benim ile li ebeveyn kız karındaşımız Elif’e ve vâlidemiz mezbûre Tenzile’ye münhasıra ve mezbûretân Elif ve Tenzile tereke-i müteveffâ-yı mezbûrdan kendilere isâbet eden hisselerini vâzı‘ü’l-yed olanlardan da‘vâ ve taleb ve ahz u kabza ve kendilere îsâle ve ahz ve îsâl mütevakkıf olduğu umûrun küllîsine taraflarından beni vekîl nasb ettiklerinde ben dahi vekâlet-i mezbûreyi kabûl etmeğin müvekkil-i mûmâ-ileyh Ahmed Ağa müteveffâ-yı mezbûrun terekesini bi’l-emâne kabz etmekle makbûzu olan terekeyi mûmâ-ileyh Ahmed Ağa’dan asâleten ve vekâleten taleb ederim, vekîl-i mezbûrdan suâl olunsun dedikde gıbbe’s-suâl vekîl-i mezbûr Zülfikār Bey müvekkil-i mûmâ-ileyhin tereke-i müteveffâ-yı mezbûra bi’l-emâne vaz‘-ı yedini ikrâr, lâkin mezbûrun verâset [ve] vekâletini inkâr edicek müdde‘î-i mezbûrdan müdde‘âsını mübeyyine beyyine taleb olundukda karye-i mezbûre sükkânından İbrahim b. Ali ve Hasan b. Mustafa nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i merkūm Davud ile müteveffâ-yı mezbûr Mehmed li ebeveyn karındaşlar olup babaları ismi Mustafa ve anaları ismi Tenzile ve maskat-ı re’sleri karye-i mezbûre olup mezbûrun verâseti müdde‘î-i merkūm Davud ile li ebeveyn kız karındaşı Elif’e ve anaları merkūme Tenzile’ye münhasıra olup bunlardan gayrı vârisi ve terekesine müstahıkk-ı âhar olduğu ma‘lûmumuz değildir mezbûretân Elif ve Tenzile müteveffâ-yı mezbûrun terekesinden kendiye isâbet eden hisselerini tereke-i müteveffâ-yı mezbûra vâzı‘ü’l-yed olanlardan da‘vâ ve taleb ve ahz u kabza ve kendilere îsâle ve ahz u kabz mütevakkıf olduğu umûrun küllîsine müdde‘î-i mezbûr Davud’u taraflarından bizim huzûrumuzda vekîl nasb edip ol dahi kabûl eyledi, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye ettiklerinde gıbbe ri‘âyeti şerâiti’l-kabûl [şehâdetleri] makbûle olmağın mûcebince merkūmûnun verâsetlerine ve merkūm Davud’un vekâletine hükm olundukdan sonra vekîl-i mezbûr Zülfikār Bey’e müvekkil-i mûmâ-ileyh Ahmed Ağa’nın müteveffâ-yı mezbûrun terekesinden bi’l-emâne makbûzu olan eşyâyı merkūm Davud’a teslîme tenbîh olunup mâ vaka‘a bi’t-taleb ketb olundu. Fi’l-yevmi’s-sânî min Zilka‘de li sene seb‘a ve seb‘în ve elf.<br><br><br>Şuhûdü’l-hâl: Receb b. Mustafa, Mustafa b. Hacı, Hasan Çelebi b. Ahmed, İbrahim b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=2316"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2318"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b886"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0889"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>