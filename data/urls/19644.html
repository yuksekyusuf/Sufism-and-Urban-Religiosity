﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 32 Numaralı Sicil (H. 1015 - 1016 / M. 1606 - 1607)<br>cilt: 36,&nbsp;sayfa: 91<br>Hüküm no: 79<br>Orijinal metin no: [18b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mirasçıların evi Sâliha bt. Ahmed’e sattıkları</b><br><br>Mahmiye-i Galata tevâbi‘inden Cihangir mahallesinde [sâ]kine olup Mısır yolunda deryâda bundan akdem vefât eden el-Hâc Hüseyin b. Abdullah’ın li ebeveyn karındaşı oğulları ve usûbet-i nesebiyye tarîkiyle vârisleri olan Mahmud ve Mehmed taraflarından bey‘-i âti’l-beyânı ikrâra vekîl-i şer‘î olup fahrü’l-emâsil ve’l-akrân Hasan Bey b. Süleyman nâm sarrâc-ı hâssa ve Nurullah Çavuş b. Muharrem nâm kimesne mahzarında vekâleti sâbit olan Yusuf Bey b. Abdullah nâm bevvâb-ı sultânî mahfil-i kazâda Sâliha bt. Ahmed nâm hâtun mahzarında bi’t-tav‘ ve’r-rızâ ikrâr ve i‘tirâf edip verâseti zevcesi Mehlika bt. Abdullah nâm hâtun ve li ebeveyn karındaşı oğulları müvekkilân-ı mezbûrâna münhasıra olan merhûm-ı mezbûrdan irs-i şer‘le müvekkilân-ı merkūmâna intikāl edip mahalle-i mezbûrede vâki‘ bir beyt-i süflîyi ve altında bir hücre ile ve bir su kuyusunu ve eşcâr-ı müsmire ve gayr-ı müsmireyi hâvî hadîkayı müştemil olup hudûdu kıbleten Sefer Reis mülküne ve şarkan ba‘zan Gazanfer Ağa mülküne ve ba‘z-ı âharı merhûm-ı mezbûrdan mezbûre Mehlika’ya intikāl edip hisse-i şer‘iyyesi olan menzile ve şimâlen tarîk-i âmma ve garben Sefer Reis vakfı’na müntehî olan menzili cemî‘-i tevâbi‘ ve levâhıkı ile müvekkileyn-i mezbûrân Mahmud ve Mehmed Bey merkūme Sâliha’ya on sekiz bin fıddî-yi Osmânî râyic akçeye bey‘-i bâtt-ı sahîh-i şer‘î ile bey‘ edip meblağ-ı mezbûru bi’t-tamâm mezbûre Sâliha yedinden ahz u kabz edip teslîm-i mebî‘-i mesfûr eyledim ba‘de’l-yevm menzil-i mezbûr cemî‘ tevâbi‘ ve levâhıkı ile mezbûre Sâliha’nın mülk-i müşterâsıdır keyfe mâ yeşâ’ ve yahtâr tasarruf eylesin dedikde vekîl-i mezbûrun bi’l-vekâle vech-i meşrûh üzre sudûr eden ikrârını merkūme Sâliha vicâhen tasdîk ve şifâhen tahkīk [19a] eyledikde mâ vaka‘a bi’t-taleb ketb olundu. Cerâ zâlike ve hurrire fî evâsıtı Zilka‘de sene hamse aşere ve elf.<br><br><br>Şuhûdü’l-hâl: Ali Halîfe b. Yusuf el-İmâm, Ahmed b. Mustafa el-Müezzin, Mustafa b. Abdi, Behrâm Bey b. Abdullah, Yusuf Bey Abdullah el-bevvâbü’s-sultânî, Mustafa b. Süleyman, Keyvan Çavuş b. Abdullah, Mehmed b. ( ) el-Müezzin, Veli [b.] Bâli el-Kayyım, Cafer b. Abdullah el-Kayyım, İlyas Bey b. Nasuh, Ahmed Bey b. Durmuş, Mehmed Bey b. Abdullah, el-bevvâbü’s-sultânî ve gayruhüm</p>          <br><a title="Önceki sayfa" style="text-decoration:none" href="./ayrmetin.php?idno=19643"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=19645"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt032&bsm=glt032b091"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt032&bsm=glt032o263"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>