﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 191<br>Hüküm no: 197<br>Orijinal metin no: [35b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Viranşehir’in Hamamlı köyünden Mustafa b. Hasan’ın miras iddiası</b><br><br>Bâ-hatem-i hazret-i efendi,<br><br>Ma‘rûz,<br><br>Anadolu’da Viranşehir kazâsına tâbi‘ Hamamlı karyesinden derûn-ı arzuhâlde mezkûrü’l-ism Mustafa b. Hasan nâm meclis-i şer‘-i hatîrde fi’l-asl karye-i mezkûre sükkânından olup mahmiye-i İstanbul’da Hocapaşa mahallesinde mütevattın ve İbrail kazâsında Beştepe nâm karyede vâki‘ Kara Mustafa Paşa Çiftliği demekle ma‘rûf devletlü ismetlü Safiye Sultan -dâmet ismetühâ- hazretlerinin vakıf çiftlikleri mültezimi iken bundan [akdem] fevt olan Mustafa Ağa b. Ömer’in hasran vârisi olmak üzere zevce-i metrûkesi Âişe Hatun’un rub‘ hissesinden mâ‘adâ selâse-i erbâ‘ terekesine bi’l-verâse vaz‘-ı yedi mütehakkık olan li-ümmin er karındaşı sâhib-i arzuhâl Hüseyin Bey muvâcehesinde müteveffâ-yı mezbûr Mustafa Ağa benim ve karındaşım İsmail’in ve kendüden sonra fevt olan karındaşım Hüseyin’in li-ebeveyn ammizâdemiz olmağla verâseti zevcesi mezbûre Âişe Hatun ile li-ümmin karındaşı mezbûre Hüseyin Bey’e ve usûbet-i nesebiye cihetinden bana ve karındaşım İsmail’e ve münâsaha tarîkiyle karındaşımız müteveffâ-yı mezbûr Hüseyin’in karye-i mezbûrede sâkinler olan zevcesi Arzu bt. Abdullah ile evlâd-ı sıgārı Süleyman ve Mehmed ve Hasan ve Emine ve Kezban’a münhasıra iken mezbûr Hüseyin Bey mûrisimiz müteveffâ-yı mezbûrun hasran vârisi olmak üzere terekesinin selâse-i erbâ‘ını fuzûlî ve müstakıllen zabt edip hâlâ hisse-i irsiyemi taleb ederim deyü da‘vâ etdikde mezbûr Hüseyin Bey dahi cevâbında müdde‘î-i mezbûr Mustafa’nın karındaşı mezbûr İsmail kendi nefsinden asâleten ve işbu müdde‘î-i mezbûr Mustafa tarafından husûs-ı âti’l-beyânda vekîl olduğu Ahmed b. Hüseyin ve İbrahim b. Hüseyin ve Memiş Beşe b. İbrahim şehâdetleriyle sâbit olmağla vekâleten ve sıgār-ı mezbûrûnun tesviye-i emirlerine vasîleri olup ve mezbûre Arzu bt. Abdullah b. Abdülkerim tarafından vekîl olduğu zâtını ârifûn şâhidûn-ı mezbûrûn şehâdetleriyle sâbit olan Mehmed Beşe b. Receb dahi vekâleten ve vesâyeten şehr-i sâbık Şa‘bânü’l-mu‘azzamı’nın yirminci günü Kaliçacılar Köşkü kurbünde vâki‘ Sultan-ı müşârün-ileyhâ hazretleri sarayında kethüdâ ve dâmâdları umdetü erbâbi’t-tahrîr ve’l-kalem sa‘âdetlü Süleyman Bey Efendi hazretlerine mahsûs odada mûrisim müteveffâ-yı mezbûr Mustafa Ağa’nın ber-vech-i muharrer hasran vârisi olmak üzere müstakıllen vaz‘-ı yed eylediğim selâse-i erbâ‘ terekesinden asâleten ve vekâleten ve vesâyeten hisse-i irsiyemizi taleb ederiz deyü benden ba‘de’d-da‘vâ ve’l-münâza‘a mezbûr İsmail bi’l-asâle ve karındaşı işbu müdde‘î-i mezbûr Mustafa tarafından bi’l-vekâle ve mezbûr Mehmed Beşe dahi kezâlik bi’l-asâle ve bi’l-vekâle mutâlebe eyledikleri hisse-i irsiyelerinden bâ-vesâtet-i muslihîn ber-mûceb-i hüccet dokuz yüz guruşa benimle ba‘de akdi’l-musâlahati ve’l-kabûl bedel-i sulh-ı mezbûr dokuz yüz guruşu her biri bi’l-asâle ve bi’l-vekâle ve bi’l-vesâye bi-kadri’l-hısas yedimden ahz u kabz edip hisse-i irsiyemizi tamâmen istîfâ eyledik deyüp müteveffâ-yı mezbûr Mustafa Ağa’nın kalîl ü kesîr[ve] celîl ü hakīr ma‘lûm ve mechûl ismi mâl ıtlâk olunur bi’l-cümle terekesine ve husûs-ı mîrâsa müte‘allika âmme-i de‘âvî ve mutâlebât ve kâffe-i eymân ve muhâsamâtdan her biri bi’l-asâle ve bi’l-vekâle Sultan-ı müşârün-ileyhâ hazretleri ve kerîme-i muhteremeleri Zahide Hanım Sultan hazretlerinin ve kethüdâları Tahazâde Abdullah Ağa’nın ve etbâ‘larından es-Seyyid Abdulkadir ve Teberdâr Osman ve Çukadâr Mustafa ve Üsküdarî el-Hâc Mustafa ve mûmâ-ileyh Süleyman Bey Efendi ile zevce-i mezbûre Âişe Hatun’un ve benim zimmetlerimizi ibrâ-i âmm-ı kātı‘u’n-nizâ‘la ibrâ ve iskāt etmişler idi deyü ba‘de’d-def‘ ve’l-istintâk müdde‘î-i mezbûr Mustafa karındaşı mezbûr İsmail’i ber-vech-i muharrer sulh ve ibrâya tarafından tevkîlini ve ba‘dehu ber-mûceb-i hüccet ibrâsını inkâr etmekle dâfi‘-i mezbûr Hüseyin Bey evvelâ müdde‘î-i mezbûr Mustafa’nın karındaşı İsmail’i ber-vech-i muharrer sulh ve ibrâya tarafından tevkîlini kazâ-i mezbûr ahâlîsinden Ali Beşe b. Abdullah ve Birinci? [36a] bölüğün serdengeçdisi Hasan Ağa b. Hüseyin ve Mustafa b. Mehmed ve Mehmed Beşe b. Ali nâm dört nefer şâhidûn-ı mu‘addilûn ve ba‘dehu ber-mûceb-i hüccet sulh [ve] ibrâsını dahi Hasan Ağa b. Musa ve Ali Beşe b. İsa ve Ahmed Ağa b. Musa ve el-Hâc Hasan Ağa b. Abdülkerim nâm kezâlik dört nefer şâhidûn-ı mu‘addilûn şehâdetleriyle muvâcehesinde vech-i şer‘î üzere isbât etmeğin mûcebiyle müdde‘î-i mezbûr Mustafa husûs-ı mezkûr için bî-vech mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 21 Ramazan sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42302"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42304"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b191"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o580"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>