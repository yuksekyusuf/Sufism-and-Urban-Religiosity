﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 504<br>Hüküm no: 528<br>Orijinal metin no: [129b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim b. Mehmed’in bazı mülk, menzil ve odalarını Yeniçeri Ocağı’nın yetmiş sekizinci cemaaatine Ramazan-ı şerif gecelerinde yemek çıkarmak üzere vakfettiği</b><br><br>Hamdü bî-had ve senâ-yı lâ-yü‘ad ol hâliku kevn ü mekân ve râzıku ins ü cân hazretlerini dergâh-ı azamet-penâhlarına olsun ki vücûd-ı insânı ketm-i ademden ahsen-i takvîm üzere ibda‘ ve inşâ eyledi, ve dürer-i salât u selâm Hazret-i Muhammed Mustafa -sallallâhu te‘âlâ aleyhi ve sellem- hazretlerinin rûh-ı pür-fütûhlarına olsun ki; yevme yü‘hazü’l-mücrimûne bi’n-nevâsîde şefî‘u’l-müznibîn ve sebeb-i rahmeti rabbi’l-âlemîndir. Aleyhi mine’s-salât ve’s-selâm ve alâ-âlihi ve ashâbihi’l-kirâm ve alâ men-tebi‘ahû mine’l-eimmeti’l-İslâm ammâ ba‘d, işbu kitâb-ı sıhhat-nisâbın tahrîrine bâ‘is ve bâdî oldur ki; Darü’l-hilâfeti’l-aliyye Kostantıniyetü’l-mahmiye’de Kırkçeşme kurbünde Sekbânbaşı İbrahim Ağa mahâllesinde sâkin sâhibü’l-hayrât ve’l-hasenât el-Hâc İbrahim b. el-Hâc Mehmed b. Abdürrahim mahmiye-i mezbûrede meclis-i şer‘de vakf-ı âti’l-beyanı li-ecli’t-tescîl mütevellî nasb ü ta‘yin eylediği İskender Çelebi b. Osman mahzarında ikrâr ve takrîr-i kelâm edip silk-i mülkümde münselik olup mahmiye-i mezbûrede Sofular mahâllesinde vâki‘ bir tarafdan merhûm Kurd Ağa kızı evkāfı ve iki tarafdan Çingâne Beyi demekle şehîr Ahmed Ağa veresesi mülkleri ve bir tarafdan tarîk-i hâs ile mahdûd biribirine muttasıl her biri fevkānî birer oda ve birer sofa ve tahtânî birer oda ve birer sofa ve kenîf ve birer mikdâr havluyu müştemil altı bâb müteehhilîn odalarım ile kurbünde vâki‘ tahmînen yüz elli zirâ‘ arsamı ve mahrûse-i Galata’da Sultân Bâyezid mahâllesinde vâki‘ bir tarafdan ba‘zan Yusuf Efendi odaları ve ba‘zan Sinan Paşa odaları ve üç tarafdan tarîk-i âm ile mahdûd kezâlik biribirine muttasıl biri fevkānî iki oda ve bir sofa tahtânî iki oda ve bir sofa ve kenîf ve havluyu ve mâ‘adâsı birer bâb fevkānî oda ve birer tahtânî oda ve birer sofa ve kenîfi müştemil dört bâb menzillerimi hasbeten lillâhi te‘âlâ vakf-ı sahîh-i müebbed ve habs-i sarîh-i muhalled ile vakf u habsedip şöyle şart eyledim ki; [130a] mahmiye-i mezbûrede olan zikr olunan altı bâb müteehhilîn odaları yevmî birer akçe icâre-i müeccele ve Galata’da olan zikr olunan menzil-i kebîr yevmî iki akçe ve kurbünde vâki‘ üç menzil dahi yevmî birer akçe icâre-i müeccele ve mu‘accele-i mu‘tâde ile icâr olunup hâsıl olan cem‘an yevmî on bir akçe icâre-i müeccelenin yevmî sekiz akçesi hıfz olunup leyâlî-i Ramazan-ı şerîf’de Yeniçeri Ocağı’nın yetmiş sekizinci cemâ‘atine mahsûs odada yed-i mütevellî-i vakf-ı mezbûr ile ta‘âm tabh olunup oda-i mezkûrede sâkin olan yoldaşlar it‘âm oluna ve yevmî üç akçesi cihet-i tevliyet ola ve vakf-ı mezbûrun hâsıl olan icâre-i mu‘accelesini mütevellî bulunanlar mutasarrıf ola. Mürtezikadan kimesne müdâhale eylemeye ve vakf-ı mezbûrumun tevliyeti hayâtda oldukça nefsime ve benden sonra evlâdıma ve evlâd-ı evlâdıma ve evlâd-ı evlâd-ı evlâdıma ve ba‘dehüm zevcem Fâtıma Hatun bt. Osman mütevellîye olup ba‘dehâ evlâdına ve evlâd-ı evlâdına ve evlâd-ı evlâd-ı evlâdına meşrûta ola. Ve ba‘de’l-inkırâz utekāmın aslahına meşrûta ola. Ve ba’dehâ akrabâmdan Ali b. Veli’nin âhar evlâd-ı evlâdına meşrûta ola. Onlardan sonra merhûm Rüstem Paşa evkāfına mülhak olup merhûm-ı mezbûrun evlâdına kethüdâ olanlar vakf-ı mezbûra hasbî nâzır ola ve vakf-ı mezbûrun ve şurûtunun tebdîl ü tağyîri ve taklîl ü teksîri merreten ba‘de-uhrâ yedimde ola ve mürûr-ı eyyâm ve kürûr-ı a‘vâm ile meşrût-ı mezkûreye ri‘âyet müte‘azzir olursa vakf-ı mezbûr mutlakā vakf-ı fukarâ-i Müslimîn ola ve bu şart ve ta‘yîn edip emlâk-ı mezkûreyi târîh-i kitâbdan iki sene mukaddem mütevellî-i mezbûra teslîm ol dahi vakfiyet üzere teslîm ve kabz eyledi dedikde gıbbe’t-tasdîki’ş-şer‘î vâkıf-ı mezbûr el-Hâc İbrahim semt-i vifâkdan cânib-i şikāka âzim olup vakf-ı akār muhtâr-ı eimme-i ahyâr olan sultân-ı serîr-i ictihâd ve hüccet-i hakk alâ-kâffeti’l-‘ıbâd İmam-ı a‘zam ve hümâm-ı efham Ebû Hanife el-Kûfî cûziye bi’l-hayr ve kûfî mezheb-i şerîflerinde sahîh lâkin gayr-ı lâzım olmağın vakf-ı mezbûrdan rücû‘ eyledim. Zikr olunan odalar ve menzilleri kemâkân mülküme istirdâd murâd ederim deyicek mütevellî-i mezbûr cevâba tasaddî edip gerçi hâl vasf olunan minvâl üzeredir. Lâkin imam-ı efdal tilmîz-i evvel Ebû Yusuf el-İmamü’s-sânî hazretleri re’y-i şerîfleri üzere vâkıfın mücerred vakaftü kavli ile ve İmam-ı Rabbânî Muhammed b. Hasan eş-Şeybânî hazretleri re’y-i münîrlerinde teslîm ile’l-mütevellî olunmakla vakıf sahîh ve lâzım olup lüzûmundan mufârık olmamağın redd ü teslîm eylemem deyü redden imtina‘ edip hâkim-i muvakkı‘-ı sadr-ı kitâb tûbâ-lehû ve hüsnü-meâb hazretleri huzûrunda müterâfi‘an ve her biri mübtegāsınca fasl ü hasma tâlibân olduklarında hâkim-i müşârün-ileyh hazretleri dahi tarafeynin kelâmını ısgā ve cânib-i vakfı evlâ ve ahrâ görüp âlimen bi’l-hilâfi’l-cârî beyne’l-eimmeti’l-eşrâf vakf-ı mezbûrun sıhhat ve lüzûmuna alâ-kavli men-yerâhu hükm-i şer‘î ve kazâ-i mer‘î edip min-ba‘d vakf-ı mezbûr sahîh ve lâzım olup nakz ve nakîsına mecâl mümtenî‘u’l-ihtimâldir. Femen beddelehû ba‘de-mâ-semi‘ahû fe innemâ ismühû alellezîne yübeddilûnehû innellâhe semî‘un alîm. Ve ecrü’l-vâkıfi ale’l-hayyi’l-cevvâzi’l-kerîm.<br><br>Cerâ zâlike ve hurrire fi’l-yevmi’s-sâdîs ve’l-ışrîn min-Recebi’l-mürecceb li-sene sitte aşere ve mi’e ve elf.<br><br>Şuhûdü’l-hâl: Ahmed Efendi b. Musa, Mehmed Halîfe b. Mehmed el-Müezzin, Abdullah Çelebi b. Yusuf, Mehmed Çelebi b. Mustafa, Halil b. Ahmed, Mehmed Çelebi b. ( ) Mehmed Yazıcı b. Süleyman, Salih Yazıcı b. Mustafa, Mustafa b. İsmail, Ebubekir b. Ali, Kettânî el-Hâc Ahmed Çelebi b. ( ), Bezci el-Hâc Ahmed b. ( ), Hüseyin b. Mehmed, İbrahim b. Mustafa, Mehmed Yazıcı b. Mehmed, el-Hâc Mehmed b. ( ), el-Hâc Mustafa b. ( ), Ramazan Bey Kürkçü b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=42057"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42059"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b504"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o563"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>