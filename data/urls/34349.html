﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 196<br>Hüküm no: 171<br>Orijinal metin no: [32b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Ağa’nın uhdesindeki gedik hissesinin yarısını Fatma Kadın’a sattığı</b><br><br>Şerbetçi mübâya‘ası<br><br>Mahmiye-i İstanbul’da Mahmudpaşa-yı velî Câmi‘-i şerîfi mahallesinde sâkin es-Seyyid Ahmed Ağa b. Halil nâm kimesne meclis-i şer‘-i şerîf-i enverde mahmiye-i mezbûrede Alacahamam kurbünde Çelebioğlu Alaaddin mahallesinde sâkine bâ‘isetü’l-vesîka zâtı mu‘arrefe Sarayî Fâtıma Kadın bt. Abdullah tarafından husûs-ı âti’l-beyânda tasdîka vekîli Anadolu kuzâtı eşrâfından İsmail Naili Efendi b. İbrahim mahzarında ikrâr-ı tâm ve takrîr-i kelâm edip sâlifü’z-zikr Mahmudpaşa-yı velî Câmi‘-i şerîfi avlusunda sebîl karşısında vâki’ ma‘lûmü’l-hudûd bir bâb şerbetçi dükkânı ve civârında sebzeci mağazası ittisâlinde vâki’ bir bâb şerbetçi mağazası derûnlarında mevcûde beyne’l-hıref gedik ta‘bîr olunur sagīr ve kebîr ve vasat üç badya ve bir kazgan ve bir güğüm ve iki kâse dört sagīr tebsi ve iki şerbet kâsesi ve bir mangal ve ...? ve on altı sahan ve bir kebîr tâbe ve bir tunç havan ve bir taş ve biri kebîr ve biri sagīr iki ibrik ve beş sagīr kâse ve bir iskemle ve sâir âlât-ı lâzıme-i ma‘lûmenin nısfı zevcem diğer Fâtıma Hatun’un ve nısf-ı âharı dahi akd-i âti’z-zikrin sudûruna değin benim bâ-hüccet-i şer‘iye yedimizde mülkümüz olmağla âlât-ı gedik-i mezkûrdan ben ber-minvâl-i muharrer mâlik olduğum nısf hissemi tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer’î ve safka-i vâhide <<ile>> ve zevcem ve müşterekim mezbûrenin izniyle müvekkile-i mezbûre Fâtıma Kadın’a bin dokuz yüz guruşa bey‘ ü temlîk ve vech-i lâyıkı üzere teslîm eylediğimde ol dahi ber-minvâl-i meşrûh iştirâ ve temellük ve tesellüm ve kabz ve kabûl edip semen-i mezkûr bin dokuz yüz guruşu bana tamâmen def‘ ü teslîm ben dahi yedinden tamâmen ahz u kabz etmemle mebî‘-i mezkûrun tağrîr ve gabnine müte’allika âmme-i da‘vâdan tarafeynden her birimiz âharın zimmetini <<ibrâ>> kabûlü hâvî ibrâ ve iskāt eyledik ba‘de’l-yevm nısf âlât-ı gedik-i mezkûrda benim aslâ ve kat‘â alâka ve medhalim kalmayıp müşteriye-i müvekkile-i mezbûre Fâtıma Kadın’ın mülk-i müşterâsı ve hakk-ı sırfı olmuşdur dedikde gıbbe[‘t-tasdîki’ş-şer‘î mâ vaka‘a bi’t-taleb ketb olundu]<br><br>Fî 22 M sene 1247<br><br>Şuhûdü’l-hâl: Kethüdâ es-Seyyid Ali Ağa, Yiğitbaşı es-Seyyid Mehmed Ağa, Kâtib Mehmed Efendi, Mütevellî Mehmed Emin Ağa, Şekerci es-Seyyid Mustafa Ağa, Ali Ağa ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=34348"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34350"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b196"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o531"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>