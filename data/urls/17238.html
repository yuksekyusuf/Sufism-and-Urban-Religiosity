﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 220<br>Hüküm no: 285<br>Orijinal metin no: [31a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden es-Seyyid Mehmed Ağa’nın Mühürdar Ahmed Ağa Vakfı’na olan borcunun vârislerinden tahsîli</b><br><br>Maʻrûz;<br><br>Medîne-i Eyüb’de Câmiʻ-i kebîr Mahallesi ahâlîsinden iken bundan akdem vefât eden züʻemâdan es-Seyyid Mehmed Ağa b. es-Seyyid Mustafa’nın verâseti zevce-i menkûhası Fâtıma Hanım ile sulbî kebîr oğlu es-Seyyid Ahmed Ağa’ya ve sulbiye-i kebîre kızı Şerife Ümmü Gülsüm’e ve sagīre kızları Şerife Afife ve Saîde ve Habibe’ye baʻde’l-inhisâr müderrisîn-i kirâmdan sâhib-i arzuhâl Laʻlîzâde es-Seyyid Mehmed Efendi meclis-i şerʻa ihzâr etdirdiği müteveffâ-i mezbûrun sulbî kebîr oğlu olup tereke-i vâfiyesine bi’l-verâse vâzıʻu’l-yed olan mezbûr es-Seyyid Ahmed Ağa ile müteveffâ-i mezbûrun zevcesi ve evlâd-ı sıgārının vasiyy-i muhtârları olan mezbûre Fâtıma Hanım ve kezâlik mezbûre Şerife Ümmü Gülsüm taraflarından müseccel vekilleri olan el-Hâc Abdürrezzak Efendi ile terâfuʻlarında müteveffâ-i mezbûr es-Seyyid Mehmed Ağa ber-vech-i meşrûta mütevellîsi olduğum mahmiye-i İstanbul’da Molla Şerafeddin Mahallesiʼnde vâkiʻ merhûm Mühürdâr Ahmed Ağa nâm sâhibü’l-hayrın binâ ve vakfeylediği çeşmenin nukūd-ı mevkūfesinden ber-mûceb-i temessük yedimden istikrâz ve ahz u kabz eylediği yüz seksen guruş ve Mushaf-ı şerîf hediyesinden dahi on sekiz guruş ki; min-haysü’l-mecmûʻ yüz doksan sekiz guruş olup meblâğ-ı mezbûr müteveffâ-i mezbûr zimmetinde edâsı lâzım deyni olmağla bi’t-tevliye taleb ederim deyü daʻvâ eyledikde ancak merkūm es-Seyyid Ahmed Ağa dahi meblâğ-ı mezbûr babası müteveffâ-i mezbûrun zimmetinde vakf-ı mezbûra edâsı lâzım deyni olduğunu ikrâr ve iʻtirâf etmeğin mûcebince meblâğ-ı mezbûr yüz doksan sekiz guruşu mütevellî-i mûmâ-ileyh es-Seyyid Mehmed Efendi’ye kendi hisse-i vâfiyesinden edâ ve teslîme merkūm es-Seyyid Ahmed Ağa’ya tenbîh olunduğu tescîl olunup bi’l-iltimâs huzûr-ı âlîlerine iʻlâm olundu. Bâkī fermân hazret-i veliyyü’l-emrindir.<br><br>Fi’l-yevmi’s-sâdis min-Şaʻbâni’l-muʻazzam sene 1160</p>          <br><a title="Önceki sayfa" style="text-decoration:none" href="./ayrmetin.php?idno=17237"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=17239"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b220"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o741"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>