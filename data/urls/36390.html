﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 420<br>Hüküm no: 465<br>Orijinal metin no: [188-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Memurların mahkeme hükmü olmadan azledilmemeleri</b><br><br>Sadâret’den<br><br>210<br><br>Taraf-ı Âlî-i Hazret-i Meşîhat-penâhî’ye,<br><br>Ma‘rûz-ı bende-i dîrîneleridir ki,<br><br>Me’mûrîn-i Mülkiye Terakkī ve Tekā‘üd Nizâmnâmesi’nin on altıncı maddesinin bir fıkrasında muharrer esbâbdan dolayı bir me’mûrun azline dâire-i müte‘allikasının salâhiyeti teslîm olunmakla beraber işden el çektirilip maznûnen mahkemeye tevdî‘ olunan me’mûrînin kable’l-hükm azilleri câiz olamayacağından bu kabîl me’mûrînin azl ve ta‘ayyünce netîce-i muhâkemeye intizâr edilmesi musarrah bulunmasına ve sû-i hâl ve isti‘mâlleri sâbit olan me’mûrînin haklarında verilecek hükme intizâren azl edilemeyerek vazîfelerinin vekâleten îfâ ettirilmesi mahzûrdan sâlim görülememekde olmasına binâen gerek esbâb-ı muhaffefe gerek esbâb-ı müşeddede dolayısıyla azli lâzım gelen me’mûrînin elde edilecek delâil-i sübûtiyeye istinâden evvel-emirde azl edilmesi ve ba‘dehû haklarında ta‘kībât-ı kānûniye icrâsı îcâb edenler için mehâkim-i müte‘allikasına mürâca‘at olunması ve esbâb-ı zarûriye-i azlin devâir-i mezkûrenin takdîrine bırakılması hakkında bir karâr ittihâzı lüzûmunu mutazammın Mâliye Nezâret-i Aliyyesi’nin Şûrâ-yı Devlet’e muhavvel tezkiresi üzerine şûrâ-yı mezkûre Tanzîmât Dâiresi’nden i‘tâ ve Meclis-i Mahsûs-ı Vükelâ’da kırâet olunan mazbatada me’mûrînin devletçe görünecek bir sebeb-i zarûriye binâen azl olunabilmesi ve sebeb-i zarû[ri]nin ta‘yîni maddesinin Meclis-i Vükelâ’ya âidiyeti Me’mûrîn-i Mülkiye Terakkī ve Tekā‘üd Karârnâmesi’nde muharrer olmasına nazaran sebeb-i zarûrinin ta‘yînini devâir-i müte‘allikasına bırakmak câiz olamayacağı gibi taht-ı muhâkemeye alınmasına lüzûm görünen me’mûrîni kable’l-muhâkeme azl ile yerlerine diğerlerini ta‘yîn etmek inde’l-muhâkeme berâeti ta‘yîn edenler hakkında mağdûriyeti müstelzim olacağı nazar-ı adâlete alınarak madde-i azilde kānûnen mûceb-i azl ef‘âl ve harekâtın tahakkuk etmesine hasredilmiş olduğundan o kabîl me’mûrîn hakkındaki ta‘kībât-ı kānûniyenin tesrî‘iyle netîce-i muhâkemeye göre mu‘âmele olunmak lâzım geleceği dermeyân kılınmış ve sâlifü’z-zikr karârnâme esâsen Meclis-i Umûmi’den geçmemiş olduğu gibi ahîren bi’t-tanzîm meclis-i mezkûrun tasdîkine ve irâde-i seniyyeye iktirân eden Tekā‘üd Kānûnu ise me’mûrîn-i mülkiyenin sûret-i azl ve nefyine dâir ahkâmı gayr-ı muhtevî bulunmuş olup Kānûn-ı Esâsî’nin otuz dokuzuncu maddesinde bi’l-cümle me’mûrînin nizâmen ta‘yîn olunacak şerâit üzere ehil ve müstehak oldukları me’mûriyetlere intihâb olunacakları ve bu vech ile intihâb olunan me’mûrların kānûnen mûcib-i azl hareketi tahakkuk etmedikçe ya kendileri isti‘fâ eylemedikçe yâhûd devletçe bir sebeb-i zarûri görülmedikçe azl ya tebdîl olunamayacakları muharrer bulunmasına nazaran Kānûn-ı Esâsî’nin bu maddesi ahkâmına tevfîk-i mu‘âmele olunması tabî‘i ve bunda bahs olunan esbâb-ı zarûriye-i azlin ta‘yîni mazbata-i mezkûrede gösterildiği vech ile Meclis-i Vükelâ’ya âid olmayıp Usûl-i Meşrûtiyet îcâbınca me’mûrların mensûb oldukları dâirelerin nâzırlarına râci‘ ve ma‘a hâzâ nezâretlerin takdîri üzerine infisâl edecekleri ale’l-usûl mürâca‘atla taleb-i hak ve ma‘delete salâhiyetleri bâkī bulunduğundan bu vech ile mu‘âmele olunması meclis-i mezkûr karârıyla bi’l-umûm devâire teblîğ kılınmış olmağla Dâire-i Celîle-i İlmiyece de mûcebince iktizâsının îfâsı bâbında emr u irâde hazret-i men-lehu’l-emrindir.<br><br>Fî 19 Zilka‘de sene 1327 ve fî 19 Teşrîn-i sânî sene 1325.<br><br>Sadrıa‘zam<br><br>Hüseyin Hilmi</p>          <br><a title="Önceki sayfa" style="text-decoration:none" href="./ayrmetin.php?idno=36389"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36391"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b420"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o483"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>