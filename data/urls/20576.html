﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 85<br>Hüküm no: 58<br>Orijinal metin no: [8b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Eşi Râbia bt. Mehmed’den kendisine intikal eden ev hissesini Mustafa Beşe’ye satan Muharrem’in evi teslim etmesinin gerektiği</b><br><br>Mahmiye-i Galata müzâfâtından kasaba-i Kasımpaşa’da el-Hâc Ahmed mahallesinde sâkine iken bundan akdem vefât eden Râbia bt. Mehmed nâm hâtunun verâseti zevc-i metrûkü el-Hâc Muharrem b. Ali ile babasının li ebeveyn kız karındaşı oğlu Mustafa Beşe b. Yahya nâm kimesneye münhasır olduğu şer‘an zâhir ve mütehakkik oldukdan sonra işbu râfi‘ü’l-kitâb mezbûr Mustafa Beşe meclis-i şer‘-i hatîr-i lâzımü’t-tevkīrde merkūm el-Hâc Muharrem mahzarında üzerine da‘vâ ve takrîr-i kelâm edip mahalle-i mezbûrede vâki‘ bir tarafdan el-Hâc Ahmed vakfı ve bir tarafdan ba‘zan imâma meşrûta vakıf menzil ve ba‘zan Emine Hâtun mülkü ve iki tarafdan tarîk-i âm ile mahdûd bir bâb fevkānî ve bir tahtânî odaları ve iki ahırı ve bir süt ahırı ve bi’r-i mâyı ve kenîfi ve avlu ve zât-ı eşcâr-ı müsmire ve gayr-ı müsmire ve bahçeyi müştemil mülk menzil müteveffât-ı mezbûre Râbia Hâtun’un ile’l-vefât mülkü olup ba‘de vefâtihâ menzil-i mezkûrun nısfı bana ve nısf-ı âharı merkūm el-Hâc Muharrem’e intikāl ve isâbet etmekle merkūm el-Hâc Muharrem menzil-i mahdûd-ı mezkûrdan kendiye isâbet eden nısf hisse-i şer‘iyyesini târih-i kitâbdan on gün mukaddem yirmi bin fıddî râyic fi’l-vakt akçeye bana bey‘-i bâtt-ı sahîh-i şer‘î ile bey‘ edip ben dahi vech-i muharrer üzre iştirâ ve kabz eylediğimden sonra semeni olan meblağ-ı mezbûru târih-i merkūmdan on gün tamâmına değin te’cîl eyleyip menzil-i mezkûrun nısf-ı âharı dahi mülk ve müşterâm olmuşiken hâlâ semen-i mezbûru kendiye teslîm ve menzil-i mezkûru zabt etmek irâde eylediğimde teslîmden imtinâ‘ eder suâl olunup semen-i mezbûru ahz ve mebî‘-i mezkûru bana teslîme merkūm el-Hâc Muharrem’e tenbîh olunmak matlûbumdur dedikde gıbbe’s-suâl ve akībe’l-inkâr müdde‘î-i mezbûrun müdde‘âsını mübeyyine beyyine taleb olundukda udûl-i müslimînden olup mahalle-i mezbûre sâkinlerinden Halil Ağa b. İdris ve Ali Çelebi b. el-Hâc Ali nâm kimesneler li ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ merkūm el-Hâc Muharrem târih-i kitâbdan on gün mukaddem menzil-i mahdûd-ı mezkûrdan nısf hisse-i şer‘iyye-i merkūmesin yirmi bin fıddî nakd-i râyic fi’l-vakt akçeye mezbûr Mustafa Beşe’ye bizim huzûrumuzda bey‘-i bâtt-ı sahîh-i şer‘î ile bey‘ edip ol dahi vech-i muharrer üzre iştirâ ve kabûl eyledikden sonra semeni olan meblağ-ı mezbûru târih-i mezbûrdan on gün tamâmına değin te’cîl eyledi biz husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri hayyiz-i kabûlde vâkı‘a olmağın mûcebiyle semen-i mezkûru ahz ve menzil-i mahdûd-ı mezkûrdan nısf hisse-i şer‘iyyesin müdde‘î-i mezbûre teslîme merkūm el-Hâc Muharrem’e tenbîh birle mâ vaka‘a bi’t-taleb ketb olundu. Fi’l-yevmi’l-hâdî aşer min Şa‘bâni’l-mu‘azzam li sene selâse ve seb‘în ve elf<br><br><br>Şuhûdü’l-hâl: Mehmed Efendi b. el-Hâc Musa, İbrahim Efendi el-İmâm, es-Seyyid Mehmed Efendi b. es-Seyyid Ali el-İmâm, Mahmud Efendi b. Mehmed, Hasan b. Şaban</p>          <br><a title="Önceki sayfa" style="text-decoration:none" href="./ayrmetin.php?idno=20575"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20577"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b085"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o483"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>