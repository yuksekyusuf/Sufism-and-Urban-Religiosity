﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 116<br>Hüküm no: 80<br>Orijinal metin no: [15a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Saliha Hatun’un uhdesindeki gedik hisselerinden bir kısmını Mehmed Besim’e sattığı</b><br><br>Berber<br><br>Mahmiye-i İstanbul’da Cibâli Kapısı dâhilinde Aşıkpaşa mahallesinde sâkine Saliha bt. Osman nâm hatun tarafından zikri âtî husûsu ikrâr ve i‘tâ-i hüccete vekîl olduğu zât-ı mezbûreyi bi’l-mu‘arrefetü’ş-şer‘iye ârifân düğmeci esnâfından Mehmed Salih Ağa b. Mehmed ve es-Seyyid Mustafa Ağa b. Ali nâm kimesneler şehâdetleriyle ber-nehc-i şer‘î sâbit olan Kapan-ı dakīk tüccârından es-Seyyid el-Hâc İbrahim Ağa b. Hüseyin nâm kimesne savb-ı şer‘-i enverden bi’l-iltimâs mezûnen irsâl olunan Kâtib Abdullah Kâmil Efendi’nin İstanbul hısnı ebvâbından Ayazma Kapısı hâricinde Kaygan İskelesi’nde leb-i deryâ karşısında bezci mağazasında zeyl-i vesîkada muharrerü’l-esâmî Müslimîn huzûrlarında akd <<meclis>> eylediği meclis-i şer‘-i enverde müvekkile-i merkūme Saliha Hatun’un zevci Dîvân-ı âlî Kalemi küttâbından işbu bâ‘isü’l-kitâb es-Seyyid Mehmed Besim Efendi b. es-Seyyid Osman mahzarında bi’l-vekâle ikrâr-ı tâm ve takrîr-i kelâm edip müvekkilem merkūme Saliha Hatun mahmiye-i mezbûrede Şehremini kurbünde camcı karşısında Başmuhâsebe’de <<merkūme Saliha Hatun mahmiye-i mezbûrede Şehremini kurbünde>> Berber İbrahim Usta ismine mukayyed ve mu‘teber âhar akāra tebdîl olunan bir bâb berber dükkânı derûnundan müstahlas beyne’l-esnâf gedik ta‘bîr olunur akd-i âti’z-zikrin sudûruna değin müstakıllen yedimde emvâlim olan bâ-defter-i müfredât âlât-ı lâzıme-i ma‘lûmenin nısf hisse-i şâyi‘asını yedimde ibkā ve nısf-ı şâyi‘-i âharını tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile zevcim mezbûr es-Seyyid Mehmed Besim Efendi’ye altı yüz guruşa bey‘ ü temlîk ve vech-i lâyıkı üzere teslîm eylediğimde ol dahi ber-vech-i muharrer iştirâ ve temellük ve tesellüm ve kabz ve kabûl eylediğinden sonra [15b] semeni olan meblağ-ı mezkûr altı yüz guruşu bana def‘ ü teslîm ben dahi yedinden tamâmen ve kâmilen ahz u kabz edip mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile ibrâ ve iskāt ve her birimiz ber-vech-i muharrer âharın ibrâsını kabûl eyledik ba‘de’l-yevm âlât-ı lâzıme-i müstahlasa-i mezkûrenin ancak nısf hisse-i şâyi‘asında benim kat‘â alâka ve medhalim kalmayıp zevcim merkūm es-Seyyid Mehmed Besim Efendi’nin emvâl-i müşterâtı ve hakk-ı sırfı olmuşdur dedi dedikde gıbbe’t-tasdîki’ş-şer‘î vâki‘ hâli kâtib-i mezbûr mahâllinde ketb ü tahrîr ve ma‘an meb‘ûs ümenâ-i şer‘den Çukadâr el-Hâc Salih Ağa b. Mehmed ve Muhzır Du‘âcı Molla Halil b. Abdullah ile meclis-i şer‘-i şerîfe gelip alâ-vukū‘ihî inhâ ve takrîr etmeğin mâ vaka‘a [bi’t-taleb ketb olundu]<br><br>Fî 10 Za sene 1246<br><br>Şuhûdü’l-hâl: Kethüdâvekîli el-Hâc İbrahim Ağa ve Şeyhî Mustafa Efendi, Kâtib es-Seyyid el-Hâc Abdurrahman, Du‘âcı İsmail Efendi, Yiğitbaşı es-Seyyid el-Hâc Mehmed Nuri Ağa.</p>          <br><a title="Önceki sayfa" style="text-decoration:none" href="./ayrmetin.php?idno=34257"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34259"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b116"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o549"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>