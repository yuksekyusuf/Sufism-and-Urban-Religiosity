﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 241<br>Hüküm no: 196<br>Orijinal metin no: [54a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Borcunu ödemesi hususunda Mehmed Efendi’ye tenbihte bulunulması</b><br><br>Ma‘rûz,<br><br>Bâ-işâret-i aliyye sâdır olan fermân-ı âlîlerine imtisâlen sarrâf tâifesinden İstanbul’da Büyük Yeni Han’da mütemekkin arzuhâl eden Sarıoğlu Agob v. Kirkor nâm zimmî yedine Üsküdar mahkemesinde mahalle-i şer‘-i hatîrde derûn-ı arzuhâlde mezkûrü’l-ism medîne-i mezbûrede Süleyman Ağa mahallesinde sâkin nüvvâbdan es-Seyyid el-Hâc Hafız Mehmed Efendi b. Süleyman muvâcehesinde ben mezbûr es-Seyyid el-Hâc Hafız Mehmed Efendi’nin bin iki yüz elli bir senesinden beri sarrâflık hizmetinde olmam takrîbiyle müddet-i ma‘lûmede gerek mezbûr es-Seyyid el-Hâc Hafız Mehmed Efendi’ye bi’d-defa‘ât malımdan iktirâz ve teslîm eylediğim ve kezâlik bi-şartı’r-rücû‘ emriyle mahâll-i ma‘lûmeye malımdan medfû‘âtım olan mebâliğ-i ma‘lûmenin hesâbını iki yüz elli altı senesi Muharremi’l-harâmı’nın yirmi sekizinci günü hân-ı mezkûrda mütemekkin olduğu odada mezbûr ile bi’d-defa‘ât yegān yegān sahîhan rü’yet eylediğimizde gayr-ı ez teslîmat benim mezbûr es-Seyyid el-Hâc Hafız Mehmed Efendi zimmetinde yirmi altı bin on guruş hakkım zuhûr eylediğinde mezbûr es-Seyyid el-Hâc Hafız Mehmed Efendi meblağ-ı mezkûr zimmetinde sahîhan bana deyni olduğunu tâyi‘an ikrâr ve târîh-i mezkûr ile müverrah mührüyle memhûr işbu bir kıt‘a deyn tahvîlini yedime i‘tâ etmekle meblağ-ı mezkûr yirmi altı bin on guruşu merkūm es-Seyyid el-Hâc Hafız Mehmed Efendi’den hâlâ taleb ederim deyü da‘vâ etdikde ol dahi cevâbında inkâr etmekle müdde‘î-i mersûm ber-vech-i muharrer müdde‘âsıyla beyâna ba‘de’l-havâle mezbûr es-Seyyid el-Hâc Hafız Mehmed Efendi dönüp ben fi’l-hakīka mersûm Agob zimmî ile ber-vech-i muharrer beynimizde cârî ahz ü i‘tâmızın hesâbını rü’yet eylediğimiz hînde zimmî-yi mersûmun zimmetimde meblağ-ı mezkûr yirmi altı bin on guruş alacak hakkı zuhûr edip ben dahi meblağ-ı mezkûr mersûm Agob zimmîye zimmetimde sahîhan deynim olduğunu [54b] ikrâr ve temessük-i mezkûru yedine i‘tâ etmiş idim. Lâkin ber-minvâl-i vech-i meşrûh hesâbımız rü’yet olundukdan sonra benim zimmî-yi mersûma medfû‘atım var ise de mikdârı ma‘lûm olmayıp zannıma göre zimmî-yi mersûm meblağ-ı mezkûrun yirmi bin guruşa rü’yet mikdârını istîfâ etmiş olmağla öyle olucak mersûm Agob zimmî meblağ-ı mezkûrun ancak yedi bin yâhud sekiz bin guruşuyla beni mutâlebe eylesin deyü takrîr-i meşrûhu üzere îrâd eylediği kelâmı def‘a sâlih cevâb-ı şer‘î olmayıp mezbûr es-Seyyid el-Hâc Hafız Mehmed Efendi’ye ba‘de’t-tefhîm sâlifü’z-zikr ikrârı mûcebince meblağ-ı mezkûr yirmi altı bin on guruşu müdde‘î-i mezbûr Agob zimmîye edâya mezbûr es-Seyyid el-Hâc Hafız Mehmed’e tenbîh olunduğu huzûr-ı [âlîlerine i‘lâm olundu].<br><br>Fî 15 Ra sene [12]57.</p>          <br><a title="Önceki sayfa" style="text-decoration:none" href="./ayrmetin.php?idno=1098"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1100"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b241"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o315"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>