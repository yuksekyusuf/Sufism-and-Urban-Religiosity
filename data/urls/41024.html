﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 693<br>Hüküm no: 745<br>Orijinal metin no: [114b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Ağa b. Abdullah’ın merhum Ali Çelebi b. Musa’da olan alacağının merhumun varisi Sâliha tarafından terekesinden ödenmesi</b><br><br>Mahmiye-i İstanbul’da Çukurbostan kurbünde sâkin olup hâlâ mahrûse-i Edirne’de iken Ciğerkapısı kurbünde sâkin işbu sâhibü’l-kitâb fahrü’l-akrân Mehmed Ağa b. Abdullah nâm kimesne mahrûse-i mezbûrede meclis-i şer‘de Sâliha bt. Mustafa nâm hâtun mahzarında üzerine da‘vâ ve takrîr-i kelâm edip mahrûse-i mezbûrede Hasan Paşa mahallesi sâkinlerinden olup ticâret tarîkiyle medîne-i Filibe’de müsâfir iken bundan akdem vefât eden Ali Çelebi b. Musa târih-i kitâbdan dokuz sene mukaddem mahmiye-i mezbûrede sâkin olduğum menzilimde yüz elli bin fıddî râyic fi’l-vakt akçe malımdan ikrâz ve teslîm edip ol dahi istikrâz ve kabz eyleyip kable’l-îfâ fevt olmağla meblağ-ı mezkûr zimmetinde kalmağın hâlâ mezbûre Sâliha müteveffâ-yı mezbûrun li-üm kız karındaşı ve vârisesi olup muhallefâtına vâzı‘atü’l-yed olmağın meblağ-ı mezkûru tereke-i vâfiyyesinden taleb ederim suâl olunup alıverilmek matlûbumdur dedikde gıbbe’s-suâl mezbûre Sâliha cevâbında muhallefât-ı müteveffâ-yı merkūma vaz‘-ı yedini ikrâr ve deyn-i mezkûru bi’l-külliyye inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-ı ahrâr-ı ricâl-i Müslimînden Mehmed Bey b. Hüseyin ve Mustafa Bey b. Bayezid nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ müteveffâ-yı mezbûr Ali Çelebi hayâtında târih-i kitâbdan dokuz sene mukaddem müdde‘î-i mezbûrun menzilinde bizim huzûrumuzda müdde‘î-i mezkûr Mehmed Ağa’nın yedinden ve mâlından yüz elli bin fıddî râyic fi’l-vakt akçe istikrâz ve kabz eyledi biz bu husûsa bu vech üzere şâhidleriz şehâdet dahi ederiz deyu her biri edâ-i şehâdet-i şer‘iyye ettiklerinde gıbbe ri‘âyeti şerâiti’l-kabûl şehâdetleri makbûle oldukdan sonra mezbûr Mehmed Ağa meblağ-ı merkūm yüz elli bin akçeyi müteveffâ-yı mezbûrun hayâtında yedinden ahz u kabz veyâ havâle etmeyip turuk-ı şer‘iyyeden bir tarîkle zimmetini ibrâ etmediğine yemîn teklîf olundukda yemîn billâhi’l-azîm etmeğin mûcibiyle ba‘de’l-hükm mâ-vaka‘a bi’t-taleb ketb olundu.<br><br>Fi’l-yevmi’s-sâdis aşer min-Şevvâli’l-mükerrem li-sene semân ve sittîn ve elf.<br><br>Şühûdü’l-hâl: Fahrü’l-müderrisîn Mehmed Efendi, Fahrü’l-kuzât Ali Efendi el-kādî, Fahrü’l-kuzât Mehmed Efendi el-kādî, İsa Bey b. Ahmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=41023"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41025"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b693"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o798"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>