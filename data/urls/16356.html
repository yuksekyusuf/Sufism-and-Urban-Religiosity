﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 138 Numaralı Sicil (H. 1129-1131 / M. 1717-1718)<br>cilt: 61,&nbsp;sayfa: 248<br>Hüküm no: 198<br>Orijinal metin no: [69a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hacı Ahmed Efendi b. Mustafa’nın terekesinden olan menzilin satılması</b><br><br>Medîne-i hazret-i Ebâ Eyyüb Ensârî -radıye anhu Rabbühü’l-Bârî-’de el-Hâc Hüsrev mahallesinde sâkin iken bundan akdem vefât [eden] el-Hâc Ahmed Efendi b. Mustafa b. Abdullah’ın verâseti zevce-i metrûkesi İsmihan Hatun bt. Mehmed ile sulbiye sagīre kızı Ümmü Gülsüm’e münhasıra ve tashîh-i mes’elesi sekiz sehimden olup sihâm-ı mezbûrdan bir sehmi zevcesi mezbûre İsmihan Hatun’a ve yedi sehmi sagīre-i mezbûre Ümmü Gülsüm’e isâbeti tahakkukundan sonra sagīre-i mezbûrun tesviye-i umûruna bâ-hüccet-i şer‘iyye vasiyy-i muhtârı olan Halil Çelebi b. İbr[a]him ile zâtı ba‘de’l-ma‘rifeti’ş-şer‘iyye mezbûre İsmihan Hatun meclis-i şer‘-i şerîf-i enverde işbu sâhibü’l-kitâb Ali Ağa b. Mustafa ile oğlu Mustafa Çelebi mahzarında her biri bi’l-asâle ve bi’l-vekâle ikrâr ve takrîr-i kelâm edip müteveffâ-yı mezbûrun düyûn-ı kesîresi olduğundan mâ‘adâ sagīre-i mezbûrenin nafaka ve kisve bahâya eşedd-i ihtiyâcı olup mahalle-i mezbûrda vâki‘ bir taraftan ba‘zan müteveffâ-yı mezbûrun vakıf menzili ve ba‘zan Mustafa Çelebi mülkü ve bir taraftan el-Hâc Mustafa mülkü ve bir taraftan tarîk-ı âmm [ile] mahdûd iki bâb fevkānî oda ve iki dehlîz ve bir matbah ve bir kenif ve gene bir bâb oda ve bir <<kenif>> kepenk bakkal dükkânı ve bir mahzen ve bir su kuyusu ve zât-ı eşcâr-ı müsmire ve gayr-ı müsmire ve bahçe[yi] muhtevî mülk menzilin tashîh-i merkūm üzere bir sehmi merkūm İsmihan Hatun’a ve yedi sehmi sagīre-i mezbûre Ümmü Gülsüm’e isâbet ve intikāl edip menzil-i mahdûd-ı mezkûr harâba müşrif olup ta‘mîr ve termîme kifâyet eder mâlları olmayıp müteveffâ-yı mezbûrun menzil-i mahdûd-ı mezkûrdan gayrı ism-i mâl ıtlâk olunup terekesi olmamağla zarûret-i düyûn-ı müsbetesi ve sagīr-i mezbûrenin nafaka ve kisve bahâ için menzil-i mahdûd-ı mezkûr Münâdî Mehmed Çelebi yediyle iki ay mikdâr sûk-ı sultânîde mezâd olunup ragabât-ı nâs bi’l-külliye munkatı‘a oldukdan sonra mezbûrân Ali Ağa ve Mustafa Çelebi üzerlerine ale’l-iştirâk mezbûrun iki yüz yirmi guruş semen-i misli idiğini zeyl-i vesîkada muharrerü’l-esâmî Müslimîn ihbârlarıyla mütehakkık oldukdan sonra menzil-i mezbûr bi’l-cümleti’t-tevâbi‘ ve’l-levâhık ve kâffetü’l-menâfi‘ ve’l-merâfık tarafından icâr ve kabûl[ü] hâvî şurût-ı müfsideden ârî bey‘-i bâtt-ı sahîh-i şer‘î ile mezbûrân Ali Ağa ve Mustafa Çelebi’ye ale’l-iştirâki’s-seviy meblağ-ı mezbûr iki yüz yirmi guruşa bey‘ ve temlîk ve teslîm anlar dahi ber-vech-i muharrer iştirâk ve temellük ve teslîm ve kabz ve kabûl eylediklerinden sonra semeni olan meblağ-ı mezbûr iki yüz yirmi guruşu mezbûrân Ali Ağa ve Mustafa Çelebi yedlerinden her birimiz bi’l-asâle ve bi’l-vesâye ahz u kabz eyledik ba‘de’l-yevm menzil-i mahdûd-ı mezkûreden bi’l-asâle ve bi’l-vesâye alâka ve medhalimiz kalmayıp mezbûrân Ali Ağa ve Mustafa Çelebi’nin mülk-i müşterâları olmuşdur dediklerinde gıbbe’t-tasdîki’ş-şer‘î mâ-vaka‘a bi’t-taleb ketbolundu<br><br>Fi’l-yevmi’s-sâmin ve’l-ışrîn min-Muharremi’l-harâm li-sene ihdâ ve selasîn ve mi’e ve elf<br><br>Şuhûdü’l-hâl: Süleyman Efendi b. Mustafa, Mehmed Efendi b. Ali, es-Seyyid Hasan b. es-Seyyid Ali, el-Hâc Ali b. İbrahim, Ahmed Bey b. Osman, Hüseyin Ağa b. İbrahim</p>          <br><a title="Önceki sayfa" style="text-decoration:none" href="./ayrmetin.php?idno=16355"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16357"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp138&bsm=eyp138b248"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp138&bsm=eyp138o269"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>