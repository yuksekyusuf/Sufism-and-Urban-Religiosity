﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 394<br>Hüküm no: 323<br>Orijinal metin no: [72a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Çelebi ve Acem Ayvaz’ın vefat eden Salih Efendi’de bez ücretinden alacakları olduğu</b><br><br>Kezâlik akd-i meclis-i şer‘-i şerîf ettikde mahmiye-i mezbûrede Kebeciler Hanı tüccârından bâ‘isü’l-kitâb es-Seyyid Hüseyin Çelebi b. Ali meclis-i ma‘kūd-ı mezkûrda vasiyy-i mezbûr Hazînedâr Ahmed Efendi b. Hüseyin mahzarında üzerine da‘vâ ve takrîr-i kelâm edip merhûm-ı mezbûr Salih Efendi b. Muharrem zimmetinde yedimden müşterâ ve makbûz ma‘lûmü’l-aded elvan bez semenlerinden bâkī yirmi altı buçuk guruş hakkım olup hattâ merhûm-ı mezbûr Salih Efendi hayâtında meblağ-ı mezkûr cihet-i merkūmeden zimmetinde bana vâcibü’l-edâ deyni olduğunu huzûr-ı Müslimînde ikrâr ve işhâd edip kable’l-edâ merhûm olmağla terekesinden taleb ederim, suâl olunsun dedikde gıbbe’s-suâl ve’l-inkâr Acem Ayvaz v. Bogodiç meclis-i ma‘kūd-ı mezkûrda vasiyy-i mezbûr mahzarında üzerine kezâlik da‘vâ ve takrîr-i kelâm edip merhûm-ı mûmâ-ileyh Salih Efendi b. Muharrem zimmetinde yedimde olan mümzâ ve mahtûm deyn temessükü mûcebince yedimden müşterâ ve makbûz ma‘lûmü’l-aded ve’l-ecnâs alaca ve şâlî semenlerinden bâkī seksen dört guruş hakkım olup hattâ merhûm-ı mûmâ-ileyh meblağ-ı mezkûr cihet-i merkūmeden zimmetinde vâcibü’l-edâ bana deyni olduğunu huzûr-ı Müslimînde hayâtında ikrâr ve işhâd edip kable’l-edâ fevt olmağla terekesinden taleb ederim, vasiyy-i mezbûra suâl olunsun dedikde gıbbe’s-suâl ve’l-inkâr müdde‘iyân-ı mezbûrândan müdde‘âlarına beyyine taleb olundukda udûl-i ahrâr-ı ricâl-i Müslimînden merhûm-ı mûmâ-ileyhin sulbî kebîr oğlu Mehmed Emin Efendi ve etbâ‘ından Mustafa Çelebi b. Ali li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka merhûm-ı mûmâ-ileyh Salih Efendi b. Muharrem hayâtında işbu müdde‘î-i mezbûr es-Seyyid Hüseyin Çelebi’ye yedinden müşterâ ve makbûz ma‘lûmü’l-aded ve elvan bez semenlerinden bâkī yirmi altı buçuk guruş ve müdde‘î-i mesfûr Acem Ayvaz’a yedinde olan mümzâ ve mahtûm deyn temessükü mûcebince yedinden müşterâ ve makbûz ma‘lûmü’l-aded ve’l-ecnâs alaca ve şâlî semenelerinden bâkī seksen dört guruş zimmetinde vâcibü’l-edâ deyni olduğunu huzûrumuzda ikrâr ve bizi işhâd eyledi, ilâ-âhırihî, müdde‘iyân-ı mezbûrândan her biri vech-i şer‘î üzere tahlîf olunup mûcebiyle ba‘de’l-hükm.<br><br>Fi’t-târîhi’l-mezbûr li-seneti’l-merkūme.<br><br>Eş-şuhûdûnü’s-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=38127"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38129"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b394"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o536"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>