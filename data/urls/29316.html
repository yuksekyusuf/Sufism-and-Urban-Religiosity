﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 83<br>Hüküm no: 25<br>Orijinal metin no: [9-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hocapaşa mahallesi civarında bulunan Vezir Mescidi’nin müstakil bir mahallesi olmadığından etrafında oturan ahalinin işleri için Hocapaşa Camii veya Vezir Mescidi imamını seçmekte serbest oldukları</b><br><br>Hocapaşa mahâllesi kurbünde mahâlle-i âhar kaydı yoğiken muhdes mahâlle iddi‘â ederler.<br><br>Ma‘rûz,<br><br>Mahmiye-i İstanbul’da Hocapaşa mahâllesi imamı sâhib-i arzuhâl Hasan Efendi meclis-i şer‘-i enverde merhûm Kara Mustafa Paşa’nın mahâlle-i mezbûrede binâ eyleyip Vezîr Mescidi demekle ma‘rûf mescid-i şerîfin hâlâ imamı olan derûn-ı arzuhâlde mezkûrü’l-ism Hâfız es-Seyyid Halil Efendi’den imam olduğum Hocapaşa mahâllesi ahâlîleri beynlerinde vâki‘ olan akd-i enkiha ve gasl-i mevtâ ve sâir eimmeye dâir umûr ve husûslarını eslâfım ve ben rü’yet edegelip hattâ Mevkūfât Defteri’nden muhrec işbu derkenâr olunan fermân-ı âlîşânda gerek Hocapaşa mahâllesi ve gerek ittisâlinde olan Hobyar ve Elvan ve Karaköy mahâllelerinin tasrîhiyle avârız kaydları başka başka zikr ü beyan olunup mahâlle-i âhar kaydı yoğiken merhûm-ı müşârün-ileyhin mescid-i şerîfinde imam olan işbu mezbûr Halil mescid-i mezkûr vakfı musakkafâtından elli altı bâb menzile Ali Kıcır ismiyle tesmiye ve Hocapaşa mahâllesinden müfrez ve mümtâz âhar mahâlle olmağla menâzil-i mezkûr mutasarrıflarının eimmeye dâir umûr [10] ve husûslarını ba‘zan ben rü’yet ederken bu esnâda ancak ben rü’yet ederim deyü hilâf-ı nizâm-ı kadîm benim umûr ve husûsuma müdâhale eder deyü derkenâr-ı mezkûr üzere tuğrâ-yı garrâ ile mu‘anven bir kıt‘a fermân-ı âlîşân ibrâzıyla teşekkî eyledikde fermân-ı âlîşâna nazar olunup fi’l-hakīka Hocapaşa mahâllesi ve ittisâlinde olan Hobyar ve Elvan ve Karaköy mahâlleleri tasrîh ve avârızları kaydı mübeyyen ve mahâllât-ı erba‘adan gayrı ol mahâlde mahâlle kaydı bulunmadığı ve mescid-i mezbûrun imamı mezbûr Halil Efendi yedinde olup müdde‘î-i imam-ı mezbûr ile murâfa‘a-i sâbıkālarını nâtık ibrâz eylediği iki kıt‘a i‘lâmda dahi sâlifü’z-zikr Kara Mustafa Paşa mescidine mahâlle tahsîsi mezkûr olmayıp ancak menâzil-i mevkūfe-i mezkûre mutasarrıfları umûr ve husûslarını rü’yete mescid-i mezkûr imam-ı mezbûru ihtiyâr ve Hocapaşa imamı mutasarrıfûn-ı mezbûrûnun rızâları olmadıkça umûrlarına dahl ü ta‘arruz etmeyeler deyü mastûr olduğundan mâ‘adâ hakīkat-i hâl minvâl-i muharrer üzere olduğunu zikr olunan Hocapaşa mahâllesi ve civârında vâki‘ mahâllâtda vukūfu olan sikāt-ı Müslimînden kırk üç nefer mazbûtü’l-esâmi Müslimîn ale’ş-şöhreti’t-tevâtür meclis-i şer‘-i şerîfe gelip haber vermeleriyle zikr olunan i‘lâmlar mûceblerince menâzil-i mezkûre mutasarrıflarının umûr-ı mezkûrelerini Hocapaşa imamı için rü’yet şer‘an rızâlarına mevkūf olup ve mescid-i mezkûrun fermân-ı âlîşânda mahâllesi kaydı olmamağla ber-mûceb-i fermân-ı âlîşân menâzil-i merkūmu başka mahâlle irâdesiyle tahdîd ve tahsîs emrinde mescid-i mezkûr imamı mezbûr Halil Efendi mu‘ârazadan men‘ olunup Hocapaşa imamına dahi menâzil-i mezkûre mutasarrıflarından rızâlarıyla mescid-i merkūm imamını ihtiyâr edenlere mücerred Hocapaşa mahâllesidir deyü müdâhale etmemek üzere ba‘de’t-tenbîh menâzil-i mevkūfe-i mezkûre mutasarrıflarının ba‘zıları merkūm Mustafa Paşa Mescidi imamını ihtiyâr etmeleri sâirlerine sirâyet etmemekle rızâları olmadıkça sâirlerine dahi mücerred müstecir-i vakf-ı mezkûrsız deyü müdâhale etmemek üzere mezbûr Halil Efendi’ye tenbîh olunduğu bi’l-iltimâs huzûr-ı âlîlerine i‘lâm olundu. El-emrü li-men-lehü’l-emr.<br><br>Fî 22 B sene 1179.</p>          <br><a title="Önceki sayfa" style="text-decoration:none" href="./ayrmetin.php?idno=29315"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29317"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b083"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o641"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>