﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahfel-i Şer‘iyyât Mahkemesi 3 Numaralı Sicil (H. 1273-1274 / M. 1857)<br>cilt: 97,&nbsp;sayfa: 90<br>Hüküm no: 69<br>Orijinal metin no: [13b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman Ağa’nın üvey oğlu Yusuf Ağa ile ortak olduğu şirketi fesh ve Yusuf’ta olan alacağını tahsil etmesi</b><br><br>Cerîde?<br><br>Mahrûse-i Galata’ya muzâfe kasaba-i Tophane’de Nusret Câmi‘-i envâr-ı lâmi‘i karşısında şekerci esnâfından bâ‘isü’l-i‘lâm el-Hâc Osman Ağa b. Ahmed mahfil-i şer‘iyyâtda üveyi oğlu esnâf-ı merkūmeden Yusuf Ağa b. Halil muvâcehesinde mezbûr el-Hâc Osman Ağa’nın sulbî kebîr oğlu Mehmed Salim Ağa hâzır olduğu hâlde ben bin iki yüz altmış beş senesi şehr-i Rebî‘ülevvel gurresi gününden sene-i sâbıkā ya‘ni bin iki yüz yetmiş iki senesi Saferi’l-hayrı gāyetine gelince yedi sene müddet üveyi oğlum mezbûr Yusuf Ağa ile câmi‘-i şerîf-i mezkûr karşısında şekerci dükkânında tarafeynden sermâye vaz‘ıyla merkūm Yusuf Ağa ile kabz-ı mâl olduğu hâlde şekercilik ticâretinden inânen şerîkler olup ba‘dehû fesh-i akd-i şirket birle hesâbını oğlum mezbûr Yusuf Ağa ile mahzar-ı şuhûdda sehv ü galatdan ârî yegân yegân sahîhan rü’yet eylediğimizde benim mezbûr Yusuf Ağa zimmetinde gerek re’s-i mâl ve gerek fâide-i hâsıladan gayrı-ez teslîmât sahhü’l-bâkī yedi yüz guruş alacak hakkım zuhûr etdikde hesâb-ı mezkûr sahîhan rü’yet olunup meblağ-ı merkūm yedi yüz guruşu bana zimmetinde lede’l-muhâsebe sahîhan deyni olduğunu ba‘de’l-ikrâr meblağ-ı mezkûr yedi yüz guruşu bu def‘a bana def‘ ü teslîm eylediğinde, ben dahi yedinden tamâmen ve kâmilen ahz ü kabz etmemle bi’l-cümle husûs-ı şirketimize müte‘allıka da‘vâdan ben üveyi oğlum mezbûr Yusuf Ağa ile oğlum hâzır-ı mezbûr Mehmed Salim Ağa’nın zimmetlerini ibrâ-i sahîh-i şer‘î ile ibrâ ve iskāt eylediğimde onlar dahi kezâlik husûs-ı şirkete müte‘allıka da‘vâdan benim zimmetimi ibrâ-i sahîh-i şer‘î ile ibrâ ve iskāt ve tarafeynden her birimiz ber-vech-i muharrer âharın ibrâsını kabûl eyledik deyü mukırr-ı mezbûr el-Hâc Osman Ağa’nın sâdır olan bi’l-cümle kelimât-ı meşrûhasını mezbûrân Yusuf Ağa ve Mehmed Salim Ağa’dan her biri tasdîk ve tahkīk edip bu vechile kat‘-ı münâza‘a ve ref‘-i muhâsama eyledikleri tescîl ve bi’l-iltimâs huzûr-ı [âlîlerine i‘lâm olundu].<br><br>Fî 21 L sene [12]73.<br><br>Akif.</p>          <br><a title="Önceki sayfa" style="text-decoration:none" href="./ayrmetin.php?idno=38304"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38306"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mah003&bsm=mah003b090"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mah003&bsm=mah003o183"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>