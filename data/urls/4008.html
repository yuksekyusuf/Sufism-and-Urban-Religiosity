﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 233<br>Hüküm no: 267<br>Orijinal metin no: [44a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe bt. Pîr Bâli Hoca’nın varislerine miras hisselerinin verilmesi</b><br><br>Hâlâ medîne-i İştip kadısı olan İsmail Efendi b. Hüseyin b. Hasan imzâsıyla mümzâ ve hatm[i] ile mahtûm ve târih-i kitâb şehri Cumâdelûlâsı gurresi târihiyle müverrah nakl-i şer‘î vârid olup, mazmûnu medîne-i mezkûre mahallâtından Sinan Bey mahallesi sâkinelerinden olup Mustafa b. Sadık b. Mehmed nâm sagīr[in] tesviye-i umûr[u] için kıbel-i [şer‘den] mansûbe vasî olan Hanım bt. Ahmed b. Mustafa nâm hâtundan vech-i âtî üzre da‘vâ-yı sahîha-i şer‘iyye ile mesbûk istişhâd-ı şer‘î sudûrundan sonra zât-ı mezbûreyi ma‘rifet-i şer‘iyye ile ârifân olan udûl-i müslimîn olup, yine mahalle-i mezbûrede sâkin Ahmed b. Mustafa ve Mustafa Çelebi b. Ali b. Mehmed nakl ve tahvîli için mahall-i cerh ve ta‘dîle hâzırân olup şöyle edâ-i şehâdet-i şer‘iyye eylediler ki, fi’l-asl mârru’z-zikr Sinan mahallesi sükkânından olup mahmiye-i İstanbul hâricinde vâki‘ medîne-i Hazret-i Ebâ Eyyûb Ensârî -radiyallâhu anhü’l-bârî-’de müsâferet vechi üzre sâkine iken fevt olup, muhallefâtı anda sadrî oğlu müteveffâ Mehmed’in sulbiye kızı Rukiye Hâtun yedinde mazbûta Ayşe bt. Pîr Bâli Hoca nâm hâtunun müdde‘iye-i mezbûre ve Hanım sadrî âhar oğlu müteveffâ Ahmed’in sulbiye kızıdır ve sagīr-i mezbûr Mustafa li ebeveyn karındaşı diğer Mehmed’in oğlu müteveffâ-yı mezbûr Sadık[‘ın] oğludur, zîrâ müteveffâ-yı mezbûre Ayşe sagīr-i mezbûrun babası Sadık ve babası diğer Mehmed ile li ebeveyn karındaşlar olup, babaları ism[i] mezbûr Pîr Bâli Hoca ve anaları ism[i] Elif ve ceddeleri ism[i] Mustafa ve maskat-ı re’sleri kazâ-i mezbûra tâbi‘ Celevüz? nâm karyedir, müteveffât Ayşe Hâtun’un muhallefâtının sülüsânı bi tarîki’l-farz mezbûretân Hanım ve Rukiye’nin ve bâkī sülüsü alâ tarîki’l-usûbe sagīr-i mezbûr Mustafa’nın hakkıdır, müteveffât-ı mezbûrenin verâseti mezbûrâna münhasıra olup, gayrı vârisi ve terekesine müstehıkk-ı âharı olduğu ma‘lûmumuz değildir, mezbûre Hanım için müteveffât-ı mezbûrenin terekesinin sülüsânının nısfına bi’l-asâle ve nısf-ı âharına bi’l-vesâye sagīr için hakk-ı taleb [ve] ahz vardır. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye eylediklerinde, [44b] gıbbe’t-ta‘dîl ve’t-tezkiye şehâdetleri makbûle oldukdan sonra mezbûre Hanım müteveffât-ı mezbûrenin terekesinden kendi hissesini asâleten ve sagīr-i mezbûrun hissesini vesâyeten taleb ve da‘vâ ve ahz u kabz ve kendiye îsâle ve husûs-ı mezbûrun umûrun küllîsine işbu bâ‘isü’n-nakl zevc Durmuş Beşe b. Osman tarafından vekîl olup, ol dahi vekâlet-i mezbûreyi kabûl eylediğini hâvî bulunmamağın mezbûre Ayşe’nin vasîsi olmamağla, ber-mûceb-i defter-i kassâm terekesine vaz‘-ı yed eden Halil Ağa b. Hüseyin meclis-i şer‘a ihzâr ve nakl-i mezbûr muvâcehesinde feth ve kırâ’at olundukda, mezbûr Halil Ağa tereke-i müteveffât-ı mezbûreye vaz‘-ı yedini ikrâr, lâkin nakl-i mezbûrun mevlânâ-yı mezbûr kıbelinden vürûdunu inkâr edicek, vekîl-i mezbûrdan takrîr-i meşrûhuna beyyine taleb olundukda, zeyl-i nakl-i mezbûrda mektûbü’l-esâmi şuhûd-ı tarîkden Yusuf b. Abdurrahman ve Mahmud Molla b. Abdullah nâm kimesneler li ecli’ş-şehâde meclis-i şer‘a hâzırân olup isre’l-istişhâd, fi’l-vâki‘ işbu nakl-i şer‘î hâlâ İştip kadısı olan mezbûr İsmail Efendi b. Hüseyin b. Hasan kıbelinden vârid olup, biz[im] huzûrumuzda imzâ eyleyip ve mühürleyip satır-ı zamîre bizi işhâd eyledi. Biz bu husûsa bu vecih üzre şâhidleriz, şehâdet dahi ederiz deyu her [biri] edâ-i şehâdet-i şer‘iyye eylediklerinde, gıbbe’t-ta‘dîl ve’t-tezkiye şehâdetleri makbûle olmağın, mûcebiyle ba‘de’l-hükm ber-mûceb-i defter-i kassâm tereke-i müteveffât-ı mezbûreden merkūmân Hanım ve Mustafa’ya irsen isâbet [eden] hisse-i şer‘iyyelerini vekîl-i mezbûra teslîme merkūm Halil Ağa’ya tenbîh olunup, mâ vaka‘a bi’t-taleb ketb olundu. Fi’l-yevmi’l-âşir min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: Mehmed Efendi b. Mustafa, İbrahim Çelebi b. Ahmed, İbrahim Çelebi b. Mehmed, Mustafa b. Şaban.</p>          <br><a title="Önceki sayfa" style="text-decoration:none" href="./ayrmetin.php?idno=4007"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4009"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b233"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>