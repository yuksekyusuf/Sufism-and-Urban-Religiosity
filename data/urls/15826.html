﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 376<br>Hüküm no: 444<br>Orijinal metin no: [66a-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Saraylı Şahbaz Hatun bt. Abdullah’ın terekesinin yarısının beytülmâle teslim olunduğu</b><br><br>Mahmiye-i İstanbul’da bi’l-fi‘l Saray-ı atîk ağası olup bilâ-vâris vefât eden Sarayî hâtunların muhallefâtını[n] kabzına memûr olan umdetü’l-havâs ve’l-mukarrebîn mu‘temedü’l-mülûk ve’s-selâtîn izzetlü Mustafa Ağa b. Abdülvehhab tarafından husûs-ı âti’l-beyâna vekîl olup hasm-ı câhid-i şer‘î mahzarında el-Hâc İsmail Efendi b. Ahmed ve Mehmed Bey b. Sefer nâm kimesneler şehâdetleriyle şer‘an vekâleti sâbite olan Ağa Babalığı Yusuf Bey b. Mustafa nâm bevvâb-ı sultânî meclis-i şer‘-i şerîfde işbu râfi‘ü’l-kitâb İsmail Ağa b. Hüseyin tarafından zikr-i âtî sulh ve ibrâya vekîl olup nehc-i şer‘î ve tarîk-i mer‘î üzre şer‘an vekâleti sâbite olan Mustafa Ağa b. Kasım mahzarında bi’l-vekâle ikrâr ve takrîr-i kelâm edip medîne-i Hazret-i Ebâ Eyyûb-i Ensârî -radiye anhu Rabbühü’l-Bârî- mahallâtından Takyecibaşı mahallesi sâkinelerinden iken bundan akdem fevt olan Saraylı Şahbaz Hâtun bt. Abdullah nâm müteveffânın zevci müvekkil-i mezbûr İsmail Ağa’dan gayri zâhirde vâris-i ma‘rûfu olmamağla terekesinin nısfı zevci müvekkil-i mezbûr İsmail Ağa’ya ve nısf-ı âharı cânib-i beytülmâle âid olmağın müteveffât-ı merkūmenin terekesine vâzı‘ü’l-yed olan zevci müvekkil-i mezbûr İsmail Ağa’dan nısf tereke müteveffât-ı merkūmeyi vekâletim hasebiyle taleb ve da‘vâ eyledikde beynimizde münâza‘ât-ı kesîre ve muhâsamât-ı ekîde vâkı‘a olmuşdu el-hâletü hâzihî beynimizde muslihûn tavassut edip müteveffât-ı mersûmenin akār ve menkūl cemî‘ terekesinden taraf-ı beytülmâle âid olan nısf hisse-i şer‘iyyesi mukābelesinde vekîl-i mezbûr Mustafa Ağa ile beni on bin akçe üzerine inşâ ve akd-i sulh eylelediklerinde ben dahi sulh-ı mezbûru kabûl ve bedel-i sulh olan meblağ-ı mezbûr on bin akçeyi vekîl-i mezbûr Mustafa Ağa yedinden tamâmen ahz ve kabz eyleyip müteveffât-ı merkūmenin beytülmâle âid olan nısf terekesine müte‘allik âmme da‘vâdan müvekkil-i mezbûr İsmail Ağa’nın zimmetini ibrâ-i âmm-ı kātı‘ü’n-nizâ‘ ile ibrâ ve iskāt eyledim dedikde vekîl-i mezbûr Yusuf Bey’in vech-i muharrer üzre cârî ve sâdır olan ikrârını vekîl-i mezbûr Mustafa Ağa vicâhen tasdîk ve şifâhen tahkīk etmeğin mâ hüve’l-vâki‘ bi’t-taleb ketb olundu. Fi’l-yevmi’t-tâsi‘ aşer min Cemâziyelevvel li sene [10]91.<br><br><br>Şuhûdü’l-hâl: Receb Efendi el-İmâm, el-Hâc Sâlih b. Ahmed, Receb Bey b. Mehmed, İbrahim Bey b. Şaban, Halil Çelebi b. Yahya ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=15825"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15827"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b376"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o668"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>