﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 403<br>Hüküm no: 424<br>Orijinal metin no: [53a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İnegöl Cevizabad köyünde bulunan Rahime Hatun’a ait evin Mehmed Çavuş’a satıldığı</b><br><br>Mübâya‘a.<br><br>Husûs-ı âti’l-beyânın mahâllinde tahrîri iltimâs olunmağın savb-ı şer‘den Mevlânâ Ahmed Efendi irsâl olunup ol dahi <<zeyl-i kitâ>> Dârü’l-hilâfeti’l-aliyyeti Kostantıniyyeti’l-mahmiyede Çıkrıkçı Kemâl mahallesinde efdalü’l-müderrisîni’l-kirâm Esadzâde Ebussuûd Efendi’nin sâkin olduğu menziline varıp zeyl-i vesîkada isimleri mastûr olan Müslimîn huzûrunda akd-i meclis-i şer‘-i şerîf eyledikde mûmâ-ileyh Ebussuûd Efendi’nin hemşîreleri umdetü’l-muhadderât Rahime Hatun tarafından husûs-ı âti’z-zikre vekîl olup mezbûrenin zâtını ma‘rifet-i şer‘iye ile ârifân olan mezbûr Ebussuûd Efendi ve Mehmed Efendi b. Şaban şehâdetleri ile şer‘an vekâleti sâbite olan efdal-i efâzilü’l- müderrisîni’l-kirâm Habilzâde Ömer Efendi meclis-i ma‘kūd-ı mezbûrda işbu bâ‘isü’r-rakīm Mehmed Çavuş b. Osman mahzarında bi’l-vekâle ikrâr ve i‘tirâf edip müvekkilem mezbûrenin silk-i mülkünde münselik olup vilâyet-i Anadolu’da Hüdavendiğar sancağında İnegöl kazâsına tâbi‘ Cevizabad nâm karyede vâki‘ inde’l-ahâlî ve’l-cîrân tahdîd ve tavsîfden müstağnî dâhilen ve hâricen büyût-ı adîdeyi ve eşcâr-ı müsmireyi ve gayr-ı müsmireyi hâvî kestane bahçesini müştemil olan cemî‘ menzilimi vekâletim hasebiyle bâtten merkūm Mehmed Çavuş’a yüz yirmi üç bin fıddî akçeye bey‘ edip ol dahi iştirâ ve kabûl eyledikden sonra semen-i mezbûru yedinden bi’t-tamam ahz u kabz edip menzil-i mezbûru mahâllinde zabta taslît eyledim dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr mahâllinde tahrîr ba‘dehû ma‘an irsâl olunan Veli b. Mahmud ile meclis-i şer‘a gelip alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’s-sâlis ve’l-işrîn min-şehri Ramazani’l-mübârek li-sene isneyn ve seb‘în ve elf.<br><br>Şuhûdü’l-hâl: el-Hâc Mustafa Kethudâ b. Ahmed, Kasım Efendi b. el-Hâc Yusuf, Yusuf b. Hüseyin Sâdık Efendi b. Mehmed, Mustafa b. Şaban, Mehmed Efendi bin Hüseyin el-imâm, Davud Çelebi b. Süleyman, el-Hâc Mustafa Bey? b. Mustafa, Hızır Çelebi b. Abdülkerim, Cevdet b. Mehmed, Mustafa b. Hasan.</p>          <br><a title="Önceki sayfa" style="text-decoration:none" href="./ayrmetin.php?idno=25310"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25312"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b403"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o1014"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>