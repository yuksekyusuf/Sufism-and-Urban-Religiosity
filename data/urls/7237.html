﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 213<br>Hüküm no: 197<br>Orijinal metin no: [27a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hür olduğunu ispat eden Şehriban’ın azat olmak için Hacı Ebubekir b. Hüseyin’e verdiği altınlarının kendisine iade edilmesi</b><br><br>Ma‘rûz<br><br>Derûn-ı arzuhâlde mezkûre Hanım nâm-ı evvel Şehriban bi’t-terâzî Mahkeme-i Bâb’da meclis-i şer‘-i enverde esirci tâifesinden sahib-i arzuhâl el-Hâc Ebûbekir b. Hüseyin muvâcehesinde ben diyâr-ı Acem’de medîne-i Tebriz’de Deveci mahallesi ahâlîsinden hürrü’l-asl Müslim-i sünnî olan Mehmed Kulu nâm kimesnenin firâş-ı sahîhinden hâsıla ve hürretü’l-asl Müslime-i sünniye olan zevce-i menkûhası Fâtıma nâm hatundan mütevellide hürretü’l-asl Müslime-i sünniye iken bi-takdîrillâhi te‘âlâ bi-gayr-ı hakkın istirkāk olunup işbu mezbûr Hacı Ebûbekir’in yedine geldiğimde mezbûr el-Hâc Ebûbekir târih-i i‘lâmdan on sekiz ay mukaddem bana kırk sekiz zer-i mahbûb getir seni âzad edeyim demekle ben dahi merhamet sahibesi hatunlardan kırk sekiz zer-i mahbûb İstikrâz ve ahz edip meblağ-ı mezkûr kırk sekiz zer-i mahbûbu ki yüz otuz iki guruş bahâm olmak üzere işbu mezbûr el-Hâc Ebûbekir’e def‘ ve teslîm eylediğimde ol dahi meblağ-ı mezkûru yedimden ahz u kabz edip yine beni âzad etmeyip Abdülgani nâm esirciye semen-i ma‘lûma ba‘de’l-bey‘ ve’t-teslîm ol dahi Kökcü İbrahim nâm kimesneye semen-i ma‘lûma ba‘de’l-bey‘ ve’l-kabz ben müşteri-i sânî-i mezkûrun yedinde iken bâlâda mezkûr olduğu üzere müşteri-i sânî-i mezkûr Kökcü İbrahim muvâcehesinde hürretü’l-asl Müslime-i sünniye olduğumu yedimdeki i‘lâm-ı şer‘î mantûkunca zikrolunan Deveciler mahallesi ahâlîsinden Mehmed b. Ali ve Hüseyin b. el-Hâc İsmail şehâdetleriyle ba‘de’l-isbât ve’l-kabûl mûcebiyle ba‘de’l-hükm benim hürriyet-i asliyetim zâhir olmağla mezbûr el-Hâc Ebûbekir’in bâlâda mezkûr olduğu üzere [27b] bi-gayr-ı hakkın benim yedimden aldığı kırk sekiz zer-i mahbûbu taleb ederim deyü ba‘de’d-da‘vâ ve’s-suâl mezbûr el-Hâc Ebûbekir cevâbında fi’l-vâki‘ mukaddemâ müdde‘iye-i mezbûreye câriye-i memlûkesi olmak üzere vaz‘-ı yed ve ber-vech-i muharrer Abdülgani’ye bey‘ini ve müdde‘iye-i mezbûrenin müşteri-i sânî-i mezkûr Kökcü İbrahim yedinde ve muvâcehesinde hürriyet-i asliyeti sâbit olduğunu ikrâr lâkin müdde‘iye-i mezbûreden zikrolunan altınları ahzını inkâr etmeğin müdde‘iye-i mezbûre müdde‘âsını ahrâr-ı ricâl-i Müslimînden lede’t-tezkiye adâletleri zâhir olan medîne-i Hazret-i Ebî Eyyûb-i Ensârî’de hazret-i müşârün-ileyh türbe-i şerîfesi civârında sâkin İbrahim Çelebi b. Davud ve mahmiye-i mezbûrede Baklalı mahallesinde sâkin mahalle-i mezbûre müezzini Molla Osman b. Ahmed nâm kimesneler şehâdetleriyle mezbûr el-Hâc Ebûbekir muvâcehesinde vech-i şer‘î üzere ba‘de’l-isbât ve’l-kabûl mûcebiyle hükmolunup meblağ-ı mezkûr kırk sekiz zer-i mahbûbu müdde‘iye-i mezbûre Şehriban Hatun’a edâ ve teslîm ile mezbûr el-Hâc Ebûbekir’e tenbîh olunduğu Mahkeme-i Bâb’dan huzûr-ı âlîlerine i‘lâm olundu fermân men-lehu’l-emrindir.<br><br>Fî 8 min-Cumâdelâhire sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7236"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7238"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b213"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o634"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>