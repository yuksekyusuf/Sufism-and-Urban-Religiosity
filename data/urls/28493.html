﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 160<br>Hüküm no: 77<br>Orijinal metin no: [26a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine Hatun’un vakfettiği harap durumdaki evi kiracısı Mustafa Çavuş b. Veli’nin yaptırmasına izin verildiği</b><br><br>Husûs-ı âti’z-zikrin mahâllinde ketb u tahrîr[i] bâbında fermân-ı âlî vârid olmağın imtisâlen-leh savb-ı şer‘den keşf nâibimiz olan Abdullah Efendi b. Ali irsâl olunup ol dahi Hâssa mi‘mârlardan Ali Halîfe b. Abdullah ve Ahmed Halîfe b. Abdülmennan [ile] mahmiye-i İstanbul’da Seydi Ömer mahallesinde vâki‘ gallesi ve tevliyeti yine Seydi Ömer Mescid-i şerîfi’nde imâm olanlara meşrûta merhûme Emine nâm hatun vakfı olup bir tarafdan Mustafa Çavuş b. Veli tasarrufunda Medîne-i Münevvere vakfı olan menzil ve iki tarafdan Hüsameddin Efendi vakfı ve bir tarafdan tarîk-i âm ile mahdûd menzile varıp zeyl-i vesîkada muharrerü’l-esâmî ve ebniye ve sukūf ahvâline ıttılâ‘-ı tâmmı olan bî-garaz Müslimîn mahzarlarında akd-i meclis-i şer‘-i şerîf eylediğinde işbu bâ‘isü’l-kitâb merkūm Mustafa Çavuş meclis-i ma‘kūd-ı mezbûrda menzil-i mezbûrun ber-vech-i mübeyyen mütevellîsi olan mescid-i mezbûr imâmı olan Mehmed Efendi b. Mehmed mahzarında takrîr-i kelâm edip icâreteyn-i ma‘lûmeteyn ile taht-ı tasarrufumda olan işbu menzil-i mahdûd-ı mezbûr mürûr-ı eyyâm ve kürûr-ı a‘vâm ile müşrif-i harâb olup kābil-i süknâ olmamağın cânib-i vakf-ı mezbûrda dahi binâya müsâ‘ade olmayıp hâlî ve mu‘attal kalmağın kendi mâlım ile ihdâs edeceğim ebniye mülküm olmak üzere mütevellî-i mezbûr bana izn vermekle hükm-i enkāzda olan işbu köhne ebniyesi keşf ve mesâha ve takvîm olunup hüccet olunmak matlûbumdur dedikde gıbbe’t-tasdîkı’ş-şer‘î mi‘mârân-ı mezbûrân menzil-i mezbûru bi’l-muvâcehe mesâha eylediklerinde tûlen ve arzen bi-hesâbı terbî‘î yüz beş zirâ‘ sakf zirâ‘ı on beşer akçeden bin beş yüz yetmiş beş akçe ve bi-hesâbı mezbûr altmış zirâ‘ taş duvar zirâ‘ı otuz ikişer akçeden bin dokuz yüz yirmi akçe ve bi-hesâbı mezbûr otuz zirâ‘ tahta perde zirâ‘ı onar akçeden üç yüz akçe ki <<min haysü’l->> ebniye-i mezkûrenin el-yevm kıymet-i şer‘iyesi min-haysü’l-mecmû‘ ancak üç bin yedi yüz doksan beş akçedir ziyâde değildir deyü mi‘mârân-ı mezbûrân Müslimûn-ı mezbûrûn ile icmâ‘ u ittifâk ve herbiri haber vermeğin vâki‘ hâli mevlânâ-yı mezbûr mahâllinde tahrîr ve ma‘an ba‘s olunan Mehmed Çelebi b. İbrahim ve İbrahim b. Mustafa ile meclis-i şer‘a gelip alâ vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu.<br><br>Fi’l-yevmi’s-sânî ve’l-ışrîn min-Recebi’l-ferd li-sene seb‘a ve mie ve elf.<br><br>Şuhûdü’l-hâl: Mustafa Efendi b. Hasan el-imâm, Ahmed Efendi b. Osman el-imâm, Receb b. el-Hâc İbrahim, el-Hâc İsmail b. Abdullah, Mustafa b. Muharrem, Mustafa b. Süleyman, Ali b. Mehmed, Derviş b. el-Hâc Hasan Abdurrahman b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=28492"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28494"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b160"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o890"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>