﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 24 Numaralı Sicil (H. 1138-1151/M.1726-1738)<br>cilt: 21,&nbsp;sayfa: 257<br>Hüküm no: 166<br>Orijinal metin no: [52b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Çamaşır yıkayıcı esnafı kethüdâlığının yeniden Mustafa’ya verildiği</b><br><br>İşbu râfi‘u tevkī‘-i refî‘ü’ş-şân-ı hâkānî kıdvetü’l-emâsil ve’l-akrân Mustafa -zîde kadruhû- Dîvân-ı hümâyûnuma arzuhâl edip İstanbul’da vâki‘ câmeşûycu esnâfının kethüdâları olup yiğitbaşı ve sâir usta ve ihtiyârlar ma‘rifetleriyle ba‘de’l-yevm fukarâ ve zu‘afâya enfa‘ olmak üzre esvâbları pâk yıkayıp ve beynlerinde kefere ve hâm-dest ve üstâda hizmet etmeyip, ma‘rifet-i kethüdâ bulunmadıkça dükkân ihdâs eylememek üzre kadîmî olan ustalar birbirlerine kefîl ve mezbûrûna dahi kendisi kefîl olup ale’l-esâmî defter ve düstûrü’l-amel olunmak üzre akzâ kuzâtü’l-müslimîn İstanbul kadısı Kethüdâzâde Mehmed -zîdet fezâiluhû- i‘lâm etmekle, mûcebiyle tevcîh ve berât olunmak lâzım iken sehven fermân-ı âlîşânım sâdır olmağın, lâkin kethüdâların ekseri berât-ı âlîşân ile kethüdâ olmalarıyla yedine verilen emr-i âlîşân mûcebince kethüdâlık-ı mezbûr müceddeden kendiye tevcîh ve yedine berât-ı şerîf-i âlîşân verilmek bâbında inâyet recâ etmeğin, vech-i meşrûh üzre bin yüz otuz sekiz senesi Zilhiccesi’nin üçüncü günü emr-i şerîf verildiği başmuhâsebeden derkenâr olunmağın, mûcebince tevcîh olunmak bâbında fermân-ı âlîşânım sâdır olmağın hakkında mezîd inâyet-i pâdişâhânem zuhûra getirip bin yüz otuz sekiz senesi Zilhiccesi’nin yirminci günü târihiyle müverrah verilen ruûs-ı hümâyûnum mûcebince bu berât-ı hümâyûn-ı izzet-makrûnu verdim ve buyurdum ki mûmâ-ileyh Mustafa -zîde kadruhû- varıp esnâf-ı mezbûrun kethüdâsı olup hizmet-i lâzımesin mer‘î ve müeddâ kıldıkdan sonra işbu berât-ı âlîşânıma mugāyir efrâd-ı âferîdeden hiç mâni‘ ve müzâhim olmayıp dahl ü ta‘arruz kılmayalar şöyle bileler alâmet-i şerîfe i‘timâd kılalar. Tahrîren fi’l-yevmi’s-sânî [min] şehri Safer li sene tis‘a ve selâsîn ve mi’e ve elf. Be makām-ı Kostantıniyye el-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=29143"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29145"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist024&bsm=ist024b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist024&bsm=ist024o584"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>