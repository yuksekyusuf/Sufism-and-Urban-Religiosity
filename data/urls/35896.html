﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 331<br>Hüküm no: 221<br>Orijinal metin no: [45b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden saraç esnâfından Seyyid Ahmed Muhtar Ağa b. Mehmed Said’e ait serrâc dükkânının müzayede yoluyla satılması</b><br><br>Serrâc gediği mübâya‘ası 1250 guruş<br><br>Âsitâne-i sa‘âdet âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahmiye-i İstanbul’da Davudpaşa mahallesinde sâkin iken bundan mukaddem vefât eden serrâc esnâfından es-Seyyid Ahmed Muhtar Ağa b. Mehmed Said bin Abdullah’ın verâseti zevce-i menkûha-i metrûkesi Hafize Hanım bt. el-Hâc Salih ile sulbî sagīr oğlu es-Seyyid Abdülkerim’e münhasıra olduğu lede’ş-şer‘î’l-enver zâhir ve mütehakkık oldukdan sonra sagīr-i mezbûrun vâlidesi ve tesviye-i umûruna kıbel-i şer‘den mansûbe vasîsi mezbûre Hafize Hanım tarafından husûs-ı âti’l-beyânda vekîl-i müseccel-i şer‘îsi esnâf-ı merkūmeden el-Hâc Ali Efendi b. Hasan meclis-i şer‘-i münîrde esnâf-ı merkūmeden bâ‘isü’l-kitâb Ahmed Ağa b. Mehmed Sadık mahzarında esnâf-ı merkūme kethüdâsı el-Hâc İbrahim Ağa b. Ahmed tarafından mürsel vekîli esnâf-ı merkūmeden Ali Efendi b. Ebubekir hâzır olduğu hâlde bi’l-vekâle ikrâr-ı tâm ve takrîr-i kelâm edip mahmiye-i mezkûrede Sarachâne derûnunda câmi‘ tahtında vâki‘ bir tarafdan Ali Ağa’nın serrâc dükkânı ve bir tarafdan el-Hâc Ahmed Ağa’nın mağazası ve tarafeyni tarîk-i âm ile mahdûd Ayasofya-i Kebîr Câmi‘-i şerîfi evkāfı müsakkafâtından el-Hâc Ali Ağa’nın bi’l-icâreteyn taht-ı tasarrufunda olan şehriye altmış para kirâlı bir bâb serrâc dükkânı derûnunda mevcûde beyne’l-esnâf gedik ta‘bîr olunur âlât-ı lâzime-i ma‘lûme müteveffâ-yı mezbûr es-Seyyid Ahmed Muhtar Ağa’nın hayâtında ile’l-vefât Kısmet-i Askerîye mahkemesiyle kethüdâ-yı mûmâ-ileyh taraflarından vürûd eden bir kıt‘a ilmühaber mantûkunca yedinde müstakillen mülkü ve ba‘de vefâtihî müvekkilem mezbûre Hafize Hanım ile sagīr-i mezbûr es-Seyyid Abdülkerim’e mevrûs olmağla ben âlât-ı gedik-i mezkûru lede’l-müzâyede [46a] ve gıbbe inkıtâ‘ı’r-rağbe el-yevm semen-i misli idüğü bî-garez ehl-i vukūf ihbârlarıyla lede’ş-şer‘i’l-enver zâhir ve mütehakkık olan bin iki yüz elli guruşa tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile mezbûr el-Hâc Ahmed Ağa’ya bi’l-vekâle bey‘ ve temlîk ve teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semeni olan meblağ-ı merkūm bin iki yüz elli guruşu tamamen bana def‘ u teslîm ben dahi yedinden bi’l-vekâle tamâmen ahz u kabz ve müteveffâ-yı mezbûrun defter-i kassâmına idhâl eyledim fîmâ-ba’d âlât-ı gedik-i mezkûre müvekkilem merkūme Hafize Hanım ile sagīr-i mezbûrun aslâ ve kat‘â alâka [ve] medhalleri kalmayıp mezbûr el-Hâc Ahmed Ağa’nın mülk-i müşterâsı ve hakk-ı sırfı olmuşdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 12 Ramazan sene 1279<br><br>Şuhûdü’l-hâl: Muhzır Ahmed Ağa b. ( ), Muhzır Süleyman Ağa b. ( ), Muhzır Mustafa Ağa b. ( ), Muhzır Feyzullah Ağa b. ( ), ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=35895"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35897"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b331"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o378"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>