﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 337<br>Hüküm no: 316<br>Orijinal metin no: [44b-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Muslı Beşe b. Süleyman’ın merhum Ali Çelebi b. Mehmed’in amcası ve varisi olduğunu diğer vereseler huzurunda şahitlerle ispat ettiği</b><br><br>Vilâyet-i Rumeli’nde Ohri sancağında Akçahisar kasabası sükkânından işbu bâ‘isü’r-rakīm Muslı Beşe b. Süleyman nâm kimesne meclis-i şer‘-i hatîr-i lâzimü’t-tevkīrde mahmiye-i İstanbul’da Arabacı Bayezid mahallesinde sâkin iken bundan akdem vefât eden Ali Çelebi b. Mehmed Ağa’nın li-ebeveyn kız karındaşları Fâtıma ve Âişe nâm sagīrlerin tesviye-i umûrlarına kıbel-i şerî‘at-i mergūbeden mansûb vasîleri ve muhallefât-ı müteveffâ-yı mezbûra vâzı‘u’l-yed olan Ali Ağa b. Mehmed mahzarında üzerine da‘vâ ve takrîr-i kelâm edip ben müteveffâ-yı mezbûr Ali Çelebi’nin [45a] li-ebeveyn ammisi ve usûbet-i nesebiyye cihetinden vârisi olup zîrâ müteveffâ-yı mezbûr Ali Çelebi’nin babası mezbûr Mehmed Ağa benimle li-ebeveyn karındaşları olup babamız ismi mezbûr Süleyman ve anamız ismi Sitti bt. Tatar Memi nâm hâtun ile maskat-ı re’simiz zikrolunan Akçahisar kasabası olup müteveffâ-yı mezbûrun verâseti li-ebeveyn kız karındaşları sagīretân-ı mezbûretân cedde-i sahîhası Belkıs bt. Abdullah nâm hâtuna ve li-ebeveyn ammisi olduğum ecilden bana münhasıra bizden gayrı vâris-i ma‘rûfu ve terekesine âhar müstahık yoğiken mezbûr Ali Ağa mecmû‘-ı muhallefât-ı müteveffâ-yı mezbûra vaz‘-ı yed edip hisse-i şer‘iyyemi edâdan imtinâ‘ eder suâl olunsun dedikde gıbbe’s-suâl ve akībe’l-inkâr müdde‘î-i mezbûrdan müdde‘âsını mübeyyine beyyine taleb olundukda udûl-i Müslimînden olup zikrolunan Akçahisar kasabasında Zeytunluk mahallesinde sâkin Murtaza Ağa b. Abbas ve Ali Ağa b. Abdullah nâm kimesneler li-ecli’ş-şehâde meclis-i şer‘a hâzırân olup isre’l-istişhâdi’ş-şer‘î fi’l-hakīka müdde‘î-i mezbûr Muslı müteveffâ-yı mezbûr Ali Çelebi’nin babası merkūm Mehmed Ağa ile li-ebeveyn karındaşları olup babaları mezbûr Süleyman ve anaları Sitti bt. Tatar Memi nâm hâtun ve maskat-ı re’sleri kasaba-i mezbûredir müteveffâ-yı mezbûrun verâseti li-ebeveyn kız karındaşları sagīretân-ı mezbûretân ile cedde-i sahîhası mezbûre Belkıs bt. Abdullah’a ve li-ebeveyn ammisi müdde‘î-i mezbûr Muslı’ya münhasıra olup bunlardan gayrı vâris-i ma‘rûfu ve terekesine âhar müstahık olduğu ma‘lûmumuz değildir biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcibiyle ba‘de’l-hükm mâ-vaka‘a bi’t-taleb ketb olundu.<br><br>Fi’l-yevmi’t-tâsi‘ ve’l-ışrîn min-Şevvâl li-sene seb‘a ve sittîn ve elf.<br><br>Şühûdü’l-hâl: Hâfız Mehmed Ağa b. Hasan, Derviş Mehmed Efendi b. el-Hâc Mustafa, el-Hâc Ca‘fer b. Abdullah, Osman Beşe çukadâr, Mehmed Çelebi b. Haydar ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40594"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40596"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b337"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o868"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>