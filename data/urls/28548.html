﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 216<br>Hüküm no: 132<br>Orijinal metin no: [42a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rahime bt. Kara Hasan Ağa’nın terekesinden kocası Mustafa’ya intikal eden hisseyi zapt eden Hatice bt. Abdullah ile kocası Hüseyin Çelebi b. Hasan’ın iade etmesi</b><br><br><<Mahmiye-i İstanbul’da>> Mahrûse-i Galata kazâsına tâbi‘ kasaba-i Beşiktaş’da İbrahim Kapudan mahallesi sâkinelerinden iken bundan akdem vefâ[t] [e]den Rahime bt. Kara Hasan Ağa b. Oruc nâm sagīrenin ammi ve velîsi Ali Ağa b. Oruc nâm kimesne meclis-i şer‘-i şerîf-i enverde müteveffât-ı mezbûre Rahime’nin vâlidesi olup zâtı ma‘rifet-i şer‘iye ile ârifân Mustafa b. Abdullah ve Ali Çelebi b. Mehmed ta‘rîfleriyle mu‘arrefe olan Hatice Hatun bt. Abdullah ile üvey babası olmağla vech-i âtî üzere vârisi olup terekesine vâzı‘u’l-yed olan Hüseyin Çelebi b. Hasan nâm kimesne mahzarında üzerlerine da‘vâ ve takrîr-i kelâm edip ben müteveffât-ı mezbûre Rahime’nin li-ebeveyn ammi ve velîsi olmağla bin yüz üç senesi Şevvali’l-mükerrem’inin on beşinci günü hâl-i hayatında sagīr-i mezbûre Rahime’yi altmış bin sağ akçe mehr-i müeccel tesmiyesiyle benim sagīr oğlum işbu hazır bi’l-meclis Mustafa’ya lede’ş-şuhûd velâyetim hasebiyle inkâh ve tezvîc edip yine oğlum sagīr-i mezbûr için bi’l-velâye tezevvüc ve kabûl edip sagīre-i mezbûre Rahime oğlum sagīr-i mezbûr Mustafa’nın zevce-i menkûhası oldukdan sonra fevt olup verâseti zevci sagīr-i mezbûr Mustafa ile vâlidesi mezbûre Hatice’ye ve li-ümmin karındaşları Hasan ve Ahmed’e münhasıra olup ba‘dehâ mezbûr Hasan dahi fevt olup verâseti babası mezbûr Hüseyin Çelebi ile vâlidesi mezbûre Hatice’ye münhasıra olup ba‘dehû mezbûr Ahmed dahi fevt olup verâseti babası merkūm Hüseyin Çelebi ile vâlidesi merkūme Hatice’ye münhasıra ve tashîh meseleleri [42b] bi-tarîkı’l-münâsahati’ş-şer‘iye on sekiz sehimden olup sihâm-ı mezbûreden dokuz sehimi oğlum sagīr-i mezbûr Mustafa’ya ve beş sehimi vâlidesi mezbûre Hatice’ye ve dört sehimi merkūm Hüseyin Çelebi’ye ırsen isâbet etmiş iken mezbûrân Hüseyin Çelebi ve Hatice müteveffât-ı mezbûre Rahime’nin mecmû‘-ı terekesi kendilere isâbet etmek zu‘muyla vâzı‘iyyü’l-yed olmuşlardır hâlâ suâl olunup tereke-i müteveffât-ı mezbûre[den] sagīr-i mezbûra isâbet eden on sekiz sehimden dokuz sehim hissesini bana teslîme merkūmân Hüseyin çelebi ve Hatice’ye tenbîh olunmak matlûbumdur dedikde gıbbe’s-suâl mezbûrân Hüseyin Çelebi ve Hatice cevâblarında ber-vech-i muharrer müteveffât-ı mezbûrenin mecmû‘-ı terekesine vaz‘-ı yedlerini <<lâkin>> ikrâr lâkin sagīr-i mezbûr Mustafa’nın vech-i mübeyyen üzere verâsetini inkâr etmeleriyle müdde‘î-i mezbûr Ali Ağa’dan müdde‘âsına beyyine taleb olundukda udûl-i Müslimînden olup mahmiye-i İstanbul’da Na‘llımescid kurbünde sagīr-i mezbûr Mustafa’nın sâkin olduğu İmâm Ali mahallesi ahâlîsinden Ahmed Efendi b. Mehmed ve Hasan Çelebi b. Hüseyin ve Ebûbekir Çelebi b. Mustafa nâm kimesneler li-ecli’ş-şehâde meclis-i şer‘a hâzırûn olup isre’l-istişhâd fi’l-hakīka müteveffât-ı mezbûre Rahime bt. Kara Hasan Ağa b. Oruc’un li-ebeveyn ammi ve velîsi işbu müdde‘î-i mezbûr Ali Ağa bin yüz üç senesi Şevvali’l-mükerem’inin on beşinci günü hâl-i hayatında sagīr-i mezbûre Rahime’yi altmış [altı] bin sağ akçe mehr-i müeccel tesmiyesiyle kendi sagīr oğlu işbu mezbûr Mustafa’ya lede’ş-şuhûd velâyeti hasebiyle bizim huzûrumuzda inkâh ve tezvîc edip yine sagīr-i merkūm için bi’l-velâye tezevvüc ve kabûl etmişidi hâlâ müteveffât-ı mezbûrenin terekesinin ber-vech-i meşrûh on sekiz sehimden i‘tibârıyla dokuz sehimi zevci sagīr-i mezbûr Mustafa’ya ırsen isâbet etmekle müteveffât-ı mezbûre Rahime’nin mecmû‘-ı terekesinden dokuz sehimi sagīr-i mezbûr için hakk-ı taleb ve ahz vardır biz bu husûsa bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ hüve’l-vâki‘ bi’t-taleb ketb olundu.<br><br>Fi’l-yevmi’s-sânî aşer min-Recebi’l-ferd li-sene seb‘a ve mie ve elf.<br><br>Şuhûdü’l-hâl: Mehmed Çelebi b. İbrahim, Mustafa b. Abdullah, Ali b. Bali, İbrahim b. Ahmed, Mustafa b. Şaban, Muharrem b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=28547"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28549"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b216"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o874"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>