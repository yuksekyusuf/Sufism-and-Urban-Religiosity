﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 122<br>Hüküm no: 74<br>Orijinal metin no: [14a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süvari mukabelecisi Ali Efendi’nin tasarrufundaki vakıf menzilin bina ve arsasının ölçülmesi</b><br><br>Mahmiye-i İstanbul’da Ayasofya kurbunda bi’l-fi‘l Atlı mukābelecisi olup işbu kitâb-ı sıhhat-nisâbın sâhibi olan umdetü erbâbi’t-tahrîr ve’l-kalem, zübdetü ashâbi’t-tastîr ve’r-rakam Ali Efendi b. Mustafa’nın tarafından husûs-ı âti’z-zikre vekîl olup Abdi Efendi b. Mustafa ve Ahmed Efendi b. Mehmed şehâdetleriyle şer‘an vekâleti sâbite olan umdetü’l-akrân Mustafa Çelebi b. Mahmud nâm kimesne meclis-i şer‘-i hatîr-i lâzımü’t-tevkīre gelip bi’l-vekâle takrîr-i kelâm ve ta‘bîr ani’l-merâm edip medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de vâki‘ merhûm Mehmed Bey mescid-i şerîfi evkāfından hâlâ müvekkilim mûmâ-ileyh Ali Efendi’nin taht-ı tasarrufunda olup bir tarafdan yine müşârün-ileyh Ali Efendi bahçesi ve bir tarafdan tarîk-i âm ile mahdûd her mâh vakf-ı mezbûra on beş akçe icâre-i müeccele verir bir sagīr tahtânî oda ve bir müşterek ayazma ta‘bîr olunur bi’r-i mâyı müştemil vakıf menzilin üzerine varılıp vakf-ı mezbûr mütevellîsi ma‘rifetiyle menzil-i mezkûrun nakzını keşf ve arsası mesâha olunması matlûbumdur dedikde savb-ı şer‘-i münîrden mevlânâ Abdüsselâm Efendi b. Nasuh irsâl olunup ol dahi hâssa mi‘mârlarından Ali Halîfe b. Abdullah ve sâir zeyl-i vesîkada muharrerü’l-esâmî sukūf ve ebniye ahvâline vukūfu olan müslimîn ile menzil-i mezbûre varıp müslimîn-i mezkûrîn huzûrunda akd-i meclis-i şer‘-i mübîn eyledikde meclis-i ma‘kūd-ı mezbûrda mi‘mâr-ı mezbûr ve vakf-ı mezbûrun mütevellîsi olan Mehmed Sıdkı Çelebi b. Mehmed tarafından husûs-ı mezbûra vekîl-i şer‘îsi olan Mustafa Çelebi b. Abdurrahman muvâcehesinde menzil-i mezkûrun binâ ma‘a zemîni mesâha eyledikde tûlen on bir zirâ‘ bir parmak ve arzen altı zirâ‘ on sekiz parmak bi hesâb-ı terbî‘î yetmiş iki zirâ‘ arsa ma‘a binâ olup arsa-i mezbûre üzerinde mebnî yalnız odayı mi‘mâr-ı mezbûr mesâha eyledikde tûlen altı zirâ‘ ve arzen altı zirâ‘ bi hesâb-ı mezbûr otuz altı zirâ‘ binâsı olup ve binâ-i mezbûrun her bir zirâ‘ı kırkar akçeden bin dört yüz kırk akçe vakf-ı mezbûrun nukzu olduğuna icmâ‘ ve ittifâk eylediklerini mevlânâ-yı mezbûr mahallinde tahrîr ba‘dehû ma‘an irsâl olunan Çukadâr Ahmed Beşe b. Hüseyin ve Muhzır Ali b. İslâm ile meclis-i şer‘a gelip her biri alâ vukū‘ihi inhâ ve takrîr etmeğin mâ vaka‘a bi’l-ibtigā ketb olundu. Fi’l-yevmi’s-sânî ve’l-ışrîn min şehri Recebi’l-mürecceb li sene tis‘în ve elf.<br><br><br>Şuhûdü’l-hâl: Mehmed Efendi b. İbrahim, Ali Çelebi b. Ramazan, Süleyman Bey el-Cündî, Abdullah Bey el-Cündî, Hüseyin Bey el-Cündî, Mehmed Efendi b. Hüseyin, Mehmed Efendi b. Abdülkerim, Hasan Dede b. Ömer, Mustafa Ağa b. Hüseyin, el-Hâc Mustafa b. Receb, Halil Beşe b. Musa Haffâf, İsmail b. Süleyman Doğramacı, Arslan Bey b. Rıdvan, Receb b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=15455"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15457"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b122"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o720"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>