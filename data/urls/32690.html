﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 288<br>Hüküm no: 264<br>Orijinal metin no: [52b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Beşe’nin gözlemeci dükkanı gediğini Mehmed Beşe b. Mustafa’ya sattığı</b><br><br>Gözlemeci gediği istid‘âsı<br><br>Mukābele şüd<br><br>Ma‘rûz[-ı dâ‘î-i devlet-i aliyyeleridir ki]<br><br>Âsitâne-i aliyye -hâmahallâhu te‘âlâ ani’l-âfât ve’l-beliyye-de kâin gözlemeci esnâfından sâhib-i arzuhâl Ali Paşa b. Ali nâm kimesne yine esnâf-ı merkūmeden şerîki Mehmed Beşe b. Mustafa hâzır olduğu hâlde meclis-i şer‘-i münîrde esnâf-ı merkūme çörekçi esnâfına mülhak bir sınıf olmağla çörekçi esnâfının kethüdâları İbrahim Ağa b. Mustafa ve Üsküdar Kethüdâsı Mustafa Ağa b. Osman ve sâbık Galata kethüdâsı es-Seyyid Ömer Ağa b. el-Hâc İsmail ve Yiğitbaşı Civelek Mehmed Usta b. Osman ve Yazıcı Ali Efendi b. Süleyman ve Üsküdar yiğitbaşısı Hâfız Ali Usta b. Süleyman ve sâirleri hâzır oldukları hâlde mahmiye-i mezbûrede bahçekapısı hâricinde vâki‘ bir bâb gözlemeci dükkânı derûnunda mevcûde esnâfımızın nizâmında dâhil ve hâmiş-i arzuhâlimde muharrer derkenâr nâtık olduğu üzere başmuhâsebe kaleminde mukayyed beyne’l-hiref gedik tâ‘bir olunur gözlemeci âlât-ı lâzımesi yedimde mâlım ve mülküm olmağla mukaddemâ zikr olunan dükkânda gözleme tabh ve i‘mâl ile te‘ayyüş edüp lâkin dükkân-ı merkūm işbu arzuhâlime merbût diğer arzuhâlim hâmişinde muharrer hâssa mimarı i‘lâmı nâtık olduğu üzere bâb-ı mezkûr hâricinde müceddeden inşâ ve ihyâ buyrulan Câmi‘ü’l-hidâye demekle ma‘rûf câmi‘-i şerîfin [53a] havlusuna ilâve ve birine hademe iskân içün oda binâ olunup gedik-i mezkûrun ber-mûceb-i şürût-ı nizâm kurb ve civârında gedikden hâlî bir dükkâna nakli lâzım geldikde ber-vech-i muharrer nakline esnâf-ı mezkûrenin nizâmları mûcebince ta‘arruz etmemek üzere ta‘ahhüd eyledikleri kezâlik merbût olan sâlifü’z-zikr arzuhâlim zahrında muharrer İstanbul Kādısı esbak es-Seyyid Mehmed Esad Efendi merhûmun bin iki yüz yirmi dokuz senesi târihiyle müverrah bir kıt‘a i‘lâmında dahi tahrîr olunmuş olup lâkin sene-i mezkûreden işbu târihe gelince gedikden hâlî bir dükkân bulamadığımdan bir mahalle nakl edemeyip alâ-hâlihî kalmışidi el-hâletü hâzihî mahmiye-i mezbûrede Ayazmakapısı dâhilinde kıble çeşme sırasında kâin bir tarafdan işkenbeci ve bir tarafdan berber dükkânları beynlerinde olan ashâb-ı hayrâtdan defterdâr-ı esbak Abdüsselam Efendi Vakfı müsakkafâtından gedikden hâlî üç sehm i‘tibâriyle iki sehmini ben ve bir sehmini şerîkim hâzır-ı mezbûr Mehmed Beşe’den her birimiz bâ-re’y-i mütevellî tefevvüz edüp ol vechile iştirâken bi’l-icâreteyn tasarrufumuzda olan bir bâb dükkânda kimesnenin gediği olmayup ben dahi ber-vech-i muharrer mâlik olduğum sâlifü’z-zikr gedik tâ‘bir olunur gözlemeci âlât-ı lâzımesinin üç sehm i‘tibâriyle iki sehmi mülkümde ibkā ve mâ‘adâ bir sehmini şerîkim hâzır-ı mezbûr Mehmed Beşe’ye semen-i ma‘lûm ve makbûza bey‘ etmemle ol vechile üç sehm i‘tibâriyle bir sehmi şerîkim merkūm Mehmed Beşe’nin ve iki sehmi benim yedimizde olan mâlımız ve mülkümüz olan sâlifü’z-zikr gözlemeci gediği tâ‘bir olunur âlât-ı lâzıme-i ma‘lûmemiz zikr olunan Ayazmakapısı dâhilinde vâki‘ kıble çeşme sırasında kâin i‘tibâr-ı mezkûr üzere bi’l-icâreteyn mutasarrıflar olduğumuz dükkânımıza nakl ve başmuhâsebe kaleminde gedik-i mezbûrun bahçekapısı hâricinde olan kapısı terkīn ve tasarrufumuzda olan dükkân-ı merkūma nakl tasrîhiyle üç sehm i‘tibâriyle iki sehmi benim ve bir sehmi şerîkim mezbûr Mehmed Beşe’nin ismimize kayd ve esnâfımızın şürût-ı nizâmımız üzere yedimize başka başka sûret i‘tâ buyrulmak bâbında istid‘â-yı inâyet eylediğimiz i‘lâm olunmak matlûbumuzdur deyü şerîki hâzır-ı mezbûr Mehmed Beşe’nin tasdîkiyle takrîr-i istirhâm eylediklerinde mezbûr Ali Beşe’nin bi’l-cümle takrîr-i meşrûhu vâkı‘a mutâbık ve esnâf-ı mezkûrenin şürût-ı nizâmlarına muvâfık idüğünü dahi esnâf-ı hâzirûn-ı mezbûrûn haber vermeleriyle istid‘aları mûcebince gedik-i merkum mezbûrânın tasarruflarında olan dükkanı mezkûre nakl ile yedlerine ber-vech-i meşrûh başka başka sûret i‘tâ buyrulmak bâbında fermân-ı âlîleri sudûru iktizâ eylediği İstanbul Mahkemesi’nden huzûr [-ı âlîlerine i‘lâm olundu.]<br><br>Fî 19 C sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32689"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32691"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b288"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o537"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>