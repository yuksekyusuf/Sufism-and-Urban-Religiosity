﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 215<br>Hüküm no: 184<br>Orijinal metin no: [23a-6]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tanaş v. Panayot’un Tarabya’da ekmekçi değirmenine kanunsuz olarak ilave ve has un ürettiği değirmen taşının kaldırılması</b><br><br>Yeniköy’de uncu değirmeni<br><br>Ma‘rûz<br><br>Hâmiş-i arzuhâlde mastûr ve derkenâr nâtık olduğu üzere beher yevm otuz keyl dakīk ta‘yînatı olan mahrûse-i Galata’ya muzâfe İstinye nâhiyesine tâbi‘ Yeniköy’de iskele başında kâin dört horoslu bir bâb uncu değirmeninin gediğine mâlik olup [23b] arzuhâl eden Artin v. Bogos ve şerîki Bağdisar v. Yani nâm zimmîler meclis-i şer‘-i enverde yine nâhiye-i mezbûra tâbi‘ Tarabya’da vâki‘ iki horoslu bir bâb ekmekçi fırını değirmeninin gediğine mâlik olan Tanaş v. Panayot nâm zimmî muvâcehesinde Uncular Kethudâsı es-Seyyid Mustafa Ağa ve Nizâm ustalarından Hasekili Haçok ve Mandik ve Badirgan? ve Agob ve Badican ve Ziron ve Dakis ve sâirleri hâzır oldukları hâlde sâlifü’l-beyân Tarabya’da mâ-tekaddümden beri değirmen olmayıp lâkin mersûm Tanaş zimmî bundan akdemce habbâzân tâifesinin şurût-ı nizâmlarına tatbîkan bâ-i‘lâm ve bâ-fermân-ı âlî iki horoslu bir bâb ekmekçi değirmeni mahrûse-i Galata cânibinden nakl ve ihdâs ve nân-ı azîz tabh ve ibâdullâha bey‘le ta‘ayyüş edegelmiş iken bu esnâda adem-i kanâ‘at birle hilâf-ı şurût-ı nizâm ve mugāyir-i de’b-i intizâm değirmen-i mezkûre bir aded taş vaz‘ ve müceddeden bir horos ihdâs ve dakīk-i hâs i‘mâl edip lâkin muhdes olan taşın kaleminde kaydı olmayıp ve bizim ber-mûceb-i sûret gediğine mâlik olduğumuz değirmen-i mezkûrun ta‘yînâtı olan derkenârda mezkûr çörekçi ve simitçi fırınlarına bey‘ edip ol-vechile uncuyân ve habbâzân tâifelerinin şurût-ı nizâmlarına halel-târî olacağından mâ‘adâ giderek sâire sirâyet ile habbâzân ve uncuyân zimmetlerinde olan emvâl-i mîrîye ve tüccârın tahsîlinde akde tehîre sebeb-i müstakıl olacağı rû-nümâ olduğuna mebnî mersûm Tanaş zimmînin dakīk-i hâs i‘mâli için ihdâs eylediği bir aded taşın ref‘i ve sûret-i mezkûrun tecdîd olunması murâdımızdır dediklerinde mersûm Tanaş zimmî dahi kaziyye minvâl-i meşrûh üzere olduğunu ikrâr ü i‘tirâf etmeğin husûs-ı mezkûr kethudâ ve nizâm ustaları hâzırûn-ı merkūmûndan dahi istintâk olundukda hâl mukırrân-ı müdde‘iyân-ı mersûmânın takrîr-i meşrûhları üzere olduğunu ve sûret-i mezkûrun tecdîdinde bir gûne mahzûr olmadığını her biri meclis-i şer‘a ihbâr ve zimmî-yi mersûmun hilâf-ı emr-i âlî ve mugāyir-i şurût-ı nizâm ihdâs eylediği mârrü’z-zikr bir aded taşın ref‘i ve sûret-i mezkûrenin tahdîdi ve nizâm-ı kadîm-i mezkûrelerinin muhâfazası zımnında bâlâsı tuğrâ-yı garrâ-yı cihân-dârî ile müzeyyen bir kıt‘a emr-i âlî i‘tâsını bi-ecma‘ihim istid‘â ve istirhâm eyledikleri İstanbul Mahkemesi’nden huzûr-ı âlîlerine i‘lâm olundu.<br><br>Fî 15 Z sene 1222</p>          <br><a title="Önceki sayfa" style="text-decoration:none" href="./ayrmetin.php?idno=31591"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31593"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b215"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o650"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>