﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 482<br>Hüküm no: 468<br>Orijinal metin no: [68a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstefan v. Ovannes’in ölen babalarından kendilerine intikal eden basmacı gediği ve ustalığını tek başına tasarruf ettiği iddiasıyla kardeşi mühtedî Ahmed aleyhine açtığı davada sulh olduğu</b><br><br>Basmacı ustalığı mâddesi<br><br>Ma‘rûz<br><br>Sâhib-i arzuhâl İstefan v. Ovannes zimmî meclis-i şer‘-i hatîrde karındaşı derûn-ı arzuhâlde mezkûrü’l-ism mühtedî Ahmed muvâcehesinde Basmacılar Kethudâsı Ahmed Ağa ve sâir mazbûtü’l-esâmî basmacı ustaları hâzır oldukları hâlde hâmiş-i arzuhâlde mastûr sicilden muhrec bir kıt‘a i‘lâm nâtık olduğu üzere Hudâvendigār-ı esbak cennet-mekân firdevs-âşiyân merhûm ve mağfûrun-leh Sultan Ahmed Han -tâbe serâhû- hazretlerinin Enderûn-ı Hümâyûn’da kâin kütübhâne-i celîleleri evkāfı müstegallâtından İstanbul’da Fazlı Paşa Sarayı ve Langa Yenikapısı hâricinde vâki‘ basmacılar esnâfının şurût-ı nizâmları mukaddemâ şeref-rîz-i sudûr olan bâlâsı mübârek hatt-ı hümâyûn-ı şevket-makrûn ile müveşşah fermân-ı âlî-şân mantûkunca yüz ustadan ibâret olup biri fevt ve hâlik oldukda ustalığı kebîr ve sagīr evlâdına intikāl etmek husûsu evâmir-i müte‘addide-i münîfe ile nizâm-yâfte olan şurût-ı mer‘iye-i kadîmeden olmağla karındaşım merkūm şeref-i İslâmla müşerref olmazdan mukaddem babamız mersûm Ovannes zimmî hâlik oldukda ber-mûceb-i nizâm-ı kadîm mutasarrıf olduğu basmacı gediği ve ustalığı benimle karındaşım merkūma intikāl etmiş iken karındaşım mezbûra esnâfımız ustalarından ba‘zı kimesnelere istinâd ile Babamız hâlik-i mersûmun gediği ve ustalığı ben sinnen senden ekber olduğuma binâen veled-i kebîrine verilir senin ustalıkda alâkan yokdur deyü mugāyir-i şurût-ı nizâm-ı kadîm müstakıllen zabt ederim zu‘muyla beni bi’l-iştirâk zabt ü tasarrufdan men‘ irâdesinde olmağla bundan akdem arz odasında huzûr-ı âsafîde terâfu‘-ı şer‘-i şerîf olunup zikr olunan basmacı gediği ve ustalığına ber-vech-i iştirâk bi’l-ma‘iye mutasarrıf olup kat‘a rencîde ve mümâna‘at etmemek üzere tenbîh olunmuş iken [68b] yine mütenebbih olmayıp beni bi’l-iştirâk zabt ü tasarrufundan men‘ irâdesinde olmağla suâl olunup mümâna‘atı men‘ ü def‘ olunmak matlûbumdur deyü da‘vâ eylediğimde ol dahi cevâbında zikr olunan basmacı gediği ustalıkdan hisseni bi’l-iştirâk zabt ü tasarrufuna müdâhale etmem ve hâsılâtdan hisseni vermekde tekâsülüm yokdur deyip bu vechile beynimizde ba‘de vukū‘i’l-münâza‘a bâ-vesâtet-i muslihîn beynimiz ıslâh olunup fîmâ-ba‘d ben karındaşım merkūm ile ma‘an san‘at-ı mezkûreyi i‘mâle müte‘ahhid olduğumda ol dahi hisse-i mezkûrem için her hafta bana onar guruş vermeğe müte‘ahhid olup kat‘-ı münâza‘a ve hasm-ı husûmet eyledik dedikde mühtedî-i merkūm Ahmed dahi tasdîk eylediği İstanbul Mahkemesi’nde tescîl ve huzûr.<br><br>Fî 9 Receb sene [12]23.</p>          <br><a title="Önceki sayfa" style="text-decoration:none" href="./ayrmetin.php?idno=31875"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31877"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b482"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o605"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>