﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 231<br>Hüküm no: 265<br>Orijinal metin no: [43b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Dador’un varislerinin, miras evlerine elkoyulduğu iddiasının reddi</b><br><br>Mahmiye-i İstanbul’da Sulu Manastır mahallesinde sâkin iken bundan akdem hâlik olan Dador nâm Ermeninin verâseti, kebîre kızı Şehzede nâm nasrâniye ile oğlunun oğulları Aleksan ve Delot ve Avadik nâm zimmîlere münhasıra olduğu mütehakkik oldukdan sonra mezbûrûn Aleksan ve Avadik ve Delot meclis-i şer‘-i hatîr-i enverde, zikri âtî menzile vâzı‘u’l-yed olduğu mütehakkik olan bâ‘isü hâze’l-kitâb el-Hâc Ahmed b. Abdullah mahzarında her biri üzerine da‘vâ ve takrîr-i kelâm edip, hâlik-i mezbûrun terekesinden olup mahalle-i mezbûrede vâki‘ bir tarafdan Arakil ve bir tarafdan Melkon ve bir tarafdan Aslan zimmîler mülkleri ve bir tarafdan tarîk-i âm ile mahdûd mülk menzili mezbûr el-Hâc Ahmed bi gayri hakkın zabt eder, suâl olunup hissemizden kasr-ı yedine tenbîh olunmak matlûbumuzdur dediklerinde, gıbbe’s-suâl mezbûr el-Hâc Ahmed cevâbında, yedimde olan hüccet nâtıka olduğu üzre menzil-i mezkûru müdde‘iyûn-i mezbûrûnun hâl-i sıgārlarında vasîleri olan vâlideleri Lori bt. Avadik nâm nasrâniye zarûret-i nafakaları için hisselerini mezbûre Şehzede ile ma‘an izn-i şer‘le ba‘de’l-müzâyede üç yüz guruş semen-i makbûza Dıraho bt. Aleksan nâm nasrâniyyeye bey‘ ve teslîm edip, ba‘dehû mezbûre Dıraho dahi menzil-i mahdûd-ı mezkûru üç yüz guruş semen-i medfû‘a bana bey‘ ve teslîm, ben dahi iştirâ ve tesellüm edip, hattâ müdde‘iyûn-i mezbûrûn menzil-i mezkûr hisselerini benden hâlâ şer‘iyyâtcı olan fahrü’l-müderrisîni’l-kirâm Sunullah Efendi b. Ali huzûrunda da‘vâ eylediklerinde, ben dahi kaziyye minvâl-i meşrûh üzre olduğunu udûl-i müslimînden olup mahalle-i mezbûre imâmı Mehmed Efendi b. Osman ve Hâce Hâtun mahallesinden Şaban Bey b. Abdullah şehâdetleriyle târih-i kitâb Cumâdelûlâsı munassafından isbât edip, mevlânâ-yı mûmâ-ileyh dahi ba‘de’t-ta‘dîl ve’t-tezkiye şehâdetlerini kabûl ve mûcebiyle müdde‘iyûn-i mezbûrûnu ber vech-i muharrer mu‘ârazadan men‘ edip, yedime işbu hücceti dahi vermişdir deyu mevlânâ-yı mûmâ-ileyhin imzâ ve hatmini hâvî ve mazmûnu min külli’l-vücûh takrîr-i meşrûhuna muvâfık ve târih-i mezkûr ile müverraha hüccet-i şer‘iyye ibrâz edip def‘le mukābele edicek, isre’l-istintâk ve’l-inkâr, mezbûr el-Hâc Ahmed’den mazmûn-ı hüccet-i mezkûreyi mübeyyine beyyine taleb olundukda, mahmiye-i mezbûrede Mirahor mahallesinde sâkin Osman Çelebi b. Ali ve Abdi Çelebi mahallesinden İbrahim b. Mehmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ [44a] işbu müdde‘iyûn-i merkūmûn hudûd-ı mezkûre ile mahdûd olan menzil-i mezkûrdan hisselerini târih-i mezkûrda müşârün-ileyh Sunullah Efendi b. Ali huzûrunda mezbûr el-Hâc Ahmed muvâcehesinde ber vech-i muharrer taleb ve da‘vâ eylediklerinde mezbûr el-Hâc Ahmed dahi cevâbında menzil-i mezkûru merkūmûnun hâl-i sıgārlarında vasîleri olan merkūme Lori bt. Avadik nâm Nasrâniye mezbûre Şehzede ile ma‘an hisselerini izn-i şer‘le zarûret-i nafakaları için üç yüz guruş semen-i makbûza merkūme Dıraho bt. Aleksan’a bey‘ ve teslîm, ol dahi ba‘de’l-iştirâ ve’t-tesellüm üç yüz guruş semen-i medfû‘a bana bey‘ ve teslîm, ben dahi iştirâ ve tesellüm edip hüccet dahi tahrîr olunup mülk-i müşterâm olmağla vaz‘-ı yed ederim deyu def‘le mukābele edicek, müdde‘iyûn-i mezbûrûn dahi def‘-i mezkûru münkir olmalarıyla, mesfûr el-Hâc Ahmed dahi vech-i meşrûh üzre def‘-i mezkûrunu mezbûrân Osman b. Ali ve İbrahim b. Mehmed şehâdetleriyle huzûrumuzda isbât ve mevlânâ-yı mûmâ-ileyh ba‘de’t-ta‘dîl ve’t-tezkiye şehâdetlerin makbûl ve mûcebiyle müdde‘iyûn-i mezbûrûnu ber vech-i muharrer mu‘ârazadan men‘ edip, işbu hücceti dahi tahrîr edip mezbûr el-Hâc Ahmed’e def‘ ve teslîm eyledi. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye eylediklerinde, ba‘de’t-ta‘dîl ve’t-tezkiye şehâdetleri makbûle olmağın, mûcebiyle müdde‘iyûn-i mezbûrûn ber vech-i muharrer bî-vech mu‘ârazadan men‘ olunup, mâ vaka‘a bi’t-taleb ketb olundu. Fi’l-yevmi’s-sâdis min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: İbrahim Çelebi b. Ahmed, Osman Çelebi b. Ahmed, Mehmed Çelebi b. ( ), Ahmed Efendi b. ( ), Mehmed Efendi b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=4005"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4007"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b231"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>