﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 268<br>Hüküm no: 222<br>Orijinal metin no: [85-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Safo. bt. Petro ile Petro v. Yani arasındaki yoğurthane ve tarla satışından meydana gelen ihtilafın giderildiği</b><br><br>Yoğurthâne ve bostan nizâ‘ına dâir<br><br>[Ma‘rûz]<br><br>Derûn-ı arzuhâlde ismi mastûr şahsı mu‘arrefe Safo bt. Petro Nasrâniye Hudâvendigâr-ı sâbık müstağrak-ı bihâr-ı rahmet-i Hâlık vâlid-i kesîrü’l-mehâmid-i hazret-i Hilâfet-penâhî mazhar-ı gufrân-ı ilâhî Sultan Mahmud Han -aleyhi eltâfü Rabbihi’l-Mennân- hazretlerinin evkāf-ı celîleleri kāimmakām-ı mütevellîsi ecille-i ricâl-i Devlet-i aliyyeden hâlâ Evkāf nâzırı atûfetlü semâhatlü Numan Mahir Beyefendi taraflarından mürsel vekîlleri Abdulkadir Efendi b. Mahmud hâzır olduğu hâlde bi’l-ma‘iyye rü’yete memûr Evkāf müfettişi İstanbul pâye-i celîlesiyle mübâhî izzetlü fazîletlü es-Seyyid Mehmed Emin Âsaf Beyefendi hâzır olduğu hâlde Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i hatîrde yoğurtcu esnâfından olup zikri âtî vakıf gedik âlâtlarının rub‘ hisse-i şâyi‘alarına vaz‘-ı yedi mütehakkık olan arzuhâl sâhibi Petro v. Yano zimmî muvâcehesinde İstanbul’da Şeyh Ebulvefâ Câmi‘-i şerîfi civârında ve Voynuk Şücâeddin mahallesinde çeşme karşısında vâki‘ mersûm Petro zimmî ile taht-ı icâremizde olan bir bâb yoğurtcu kârhânesi ve zahrında vâki‘ bir bâb bostan derûnlarında mevcûde beyne’l-esnâf gedik ta‘bîr olunur evkāf-ı celîle-i mezkûre müstegallâtından âlât-ı lâzıme-i ma‘lûmelerin nısf hisse-i şâyi‘aları benim ve nısf hisse-i şâyi‘a-i âharları dahi mersûm Petro zimmînin bâ-temessük-i mütevellî bi’l-icâreteyn taht-ı tasarrufumuzda iken bin iki yüz kırk dokuz senesi şehri Rebî‘ülâhirinin on dördüncü günü vukū‘ bulan Tüfenkhâne-i âmire harîkinde kârhâne-i mezkûr ile ebniye-i bostan-ı mezkûr muhterik olduklarında derûnlarından müstahlas ber-vech-i muharrer mutasarrıf olduğumuz âlât-ı lâzıme-i ma‘lûmelerin rub‘ hisse-i şâyi‘alarını uhdemde ibkā edip mâ‘adâ rub‘ hisse-i şâyi‘alarını sene-i merkūme Şa‘bâni’l-mu‘azzamı’nın on dokuzuncu günü mersûm Petro zimmîye izn-i mütevellî ile ferâğ eder olduğumda mâlından bana bin guruş bedel vermek ve bostan-ı mezkûr ebniyesiyle kârhâne-i mezkûru benden nesne mutâlebe etmeyerek kendi mâlıyla benim hissemde teberru‘an binâ ve inşâ ve âlât-ı merkūmelerin ta‘mîre muhtâc olanlarını dahi kezâlik kendi mâlıyla benim hissemde teberru‘an ta‘mîr ve termîm ve ba‘dehû kârhâne ve bostan-ı mezkûrlar derûnlarına vaz‘ ve benimle zabt u tasarruf etmek şartıyla mersûm Petro zimmîye ferâğ ve tefvîz eylediğimde ol dahi ber-vech-i muharrer tefevvüz ve kabûl ve bedel-i mezkûr bin guruşu bana def‘ ü teslîm ben dahi yedinden ahz u kabz edip ba‘dehû mersûm Petro zimmî kârhâne-i mezkûr ile ebniye-i bostan-ı mezkûru kendi mâlıyla binâ ve inşâ ve âlât-ı lâzıme-i ma‘lûmelerin ta‘mîre muhtâc olanlarını dahi kendi mâlıyla ta‘mîr ve termîm ve kârhâne ve bostan-ı merkūmlara vaz‘ ile rub‘ hisse-i şâyi‘a-i âlât-ı lâzıme-i merkūmeler taht-ı tasarrufunda ise de lâkin ber-minvâl-i muharrer şartla olan ferâğ-ı mezkûr mu‘teber olmamağla suâl olunup bana medfû‘u olan meblağ-ı mezkûr bin guruşu yedimden geri ahz birle rub‘ hisse-i şâyi‘a-i mezkûreden bâ-re’y-i mütevellî keff-i yedine tenbîh olunmak matlûbumdur deyü da‘vâ ettikde mersûm Petro zimmî dahi cevâbında müdde‘î-i mersûme Safo Nasrâniye rub‘ hisse-i şâyi‘a-i merkūmeyi târih-i merkūmda meblağ-ı merkūm bin guruş makbûz mukābelesinde bana bâ-re’y-i mütevellî ferâğ ve tefvîz etmekle vaz‘-ı yed ederim deyip şart-ı mezkûreyi ba‘de’l-inkâr müdde‘iye-i mersûme Safo Nasrâniye ber-vech-i muharrer müdde‘âsını her biri mahallerinden lede’t-tezkiye adl ve makbûlü’ş-şehâde idikleri ihbâr olunan bahçevân esnâfı yarıcısı [86] es-Seyyid Abdulkadir Efendi b. es-Seyyid Mehmed ve Yiğitbaşısı Mehmed Ağa b. Abdullah nâm kimesneler şehâdetleriyle huzûr-ı hazret-i müşârün-ileyhde bi’l-muvâcehe vech-i vecîh-i şer‘î üzere isbât etmeğin mûcebiyle meblağ-ı merkūm bin guruşu müdde‘iye-i mersûme Safo Nasrâniyeden geri ahz ile rub‘ hisse-i şâyi‘a-i âlât-ı mezkûrelerden mersûm Petro zimmî keff-i yed edip müdde‘iye-i mersûme Safo Nasrâniye bâ-re’y-i mütevellî zabt ü tasarrufu iktizâ <<ettiği>> ve zimmî-i mersûmun minvâl-i muharrer üzere masrûfunun nısfını dahi vermeğe rızâsıyla ta‘ahhüd eylediği İstanbul Mahkemesi’nden huzûr-ı [âlîlerine i‘lâm olundu]<br><br>Fî 4 S sene [1]258</p>          <br><a title="Önceki sayfa" style="text-decoration:none" href="./ayrmetin.php?idno=34874"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34876"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b268"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o608"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>