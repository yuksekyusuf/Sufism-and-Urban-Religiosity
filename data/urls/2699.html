﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 320<br>Hüküm no: 381<br>Orijinal metin no: [71b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Defterdar kaymakamı Mehmed Paşa’nın vefat eden Sipahi Mehmed’in terekesinden dolayı Fatıma bt. Hüseyin aleyhindeki alacak iddiasından men olunması</b><br><br>Mahrûse-i Bursa’da ( ) mahallesinde sâkin iken vefât eden Sipâhi Mehmed b. Abdullah’ın zevcesinden gayrı vârisi olmamağla terekesinin rub‘u irsen zevcesine intikāl ve selâse-i erbâ‘ı taraf-ı beytülmâle âid olduğu şer‘an sâbit ve mütehakkık oldukdan sonra hâlâ mahmiye-i İstanbul’da Şıkk-ı evvel Defterdârı kāimmakāmı olup vâki‘ olan beytülmâli kabza memûr olan emîrü’l-ümerâi’l-kirâm kebîrü’l-küberâi’l-fihâm zü’l-kadri’r-refî‘ ve’l-câhi’l-menî‘ Mehmed Paşa -dâ[me] birruhû ve feşâ?- Dîvân-ı hümâyûn-ı sa‘âdet-makrûnda akd olunan meclis-i şer‘-i şerîfde mahmiye-i mezbûrede Davudpaşa mahallesi ahâlîsinden bâ‘isü’l-kitâb Şerife Fâtıma bt. Hüseyin Efendi nâm hatun zevci ve tarafından husûs-ı âti’l-beyâna vekîl olup vekâleti zâtını ma‘rifet-i şer‘iyye ile ârifân Hacı Hasan b. Mustafa ve Ahmed Çelebi b. Ebubekir nâm kimesneler şehâdetleri ile şer‘an sâbite olan Mehmed Çelebi b. Ebubekir nâm kimesne mahzarında da‘vâ ve takrîr-i kelâm edip müvekkile-i mezbûre Şerife Fâtıma târîh-i kitâbdan yedi sene mukaddem mahmiye-i mezbûrede Hacı Hamza mahallesinde vâki‘ ma‘lûmü’l-hudûd bir mülk menzili müteveffâ-yı mezbûre cihet-i karzdan deyni olan doksan beş şerîfî altın ve iki yüz seksen esedî guruş ve vasıfları beynlerinde ma‘lûm bir câriye ve bir gulâm bahâlarından bir sene tamâmına değin müeccel deyni olan iki yüz doksan esedî guruş min-haysü’l-mecmû‘ doksan beş şerîfî altın ve beş yüz yetmiş esedî guruş deyni mukābelesinde müteveffâ-yı mezbûr Sipâhi Mehmed’e hayâtında rehin ve teslîm mezbûr Sipâhi dahi irtihân ve tesellüm etdiğinden sonra meblağayn-ı mezbûreyni kable’l-ahz fekkü’r-rehn vefât etdikde zevcesi ile ben menzil-i mezbûru altı yüz esedî guruşa âhara bey‘ ve teslîm ve semeninden iki yüz on dört esedî guruşu doksan beş şerîfî altın için bâkī üç yüz seksen altı esedî guruşu deyn-i mezbûrundan bâkī beş yüz yetmiş esedî guruşun üç yüz seksen altı guruşu için ahz u kabz edip bâkī yüz seksen dört guruşunu müvekkile-i mezbûre zimmetinde kalmış idi, suâl olunup meblağ-ı bâkī-i mezbûrun selâse-i erbâ‘ı olan yüz otuz sekiz esedî guruşun beytülmâl için alıverilmesi matlûbumdur dedikde gıbbe’s-suâl vekîl-i mezbûr cevâbında müvekkil-i mezbûra menzil-i mezbûrunu sene-i mezbûrede müteveffâ-yı mezbûra hayâtında vech-i muharrer üzere deyni olan doksan beş şerîfî altın ve beş yüz yetmiş esedî guruş mukābelesinde irhân ve teslîm ve müteveffâ-yı mezbûr dahi irtihân ve tesellüm etdiğinden sonra müvekkile-i mezbûre Şerife Fâtıma deyn-i mezbûrunu edâya tarafından beni vekîl etmekle ben dahi meblağayn-ı mezbûreynden doksan beş şerîfî altın ile dört yüz esedî guruşu bi’t-defa‘ât müteveffâ-yı mezbûra edâ ve teslîm edip ba‘dehû hesâb gördüğümüzde müteveffâ-yı mezbûr müvekkile-i mezbûrenin deyn-i mezbûrundan doksan beş şerîfî altın ile dört yüz esedî guruşunu yedimden vech-i muharrer üzere kabz edip bâkī yüz yetmiş guruş kaldığını ikrâr u i‘tirâf etdiğinden sonra bâkī yüz yetmiş esedî guruşunu dahi ol meclisde edâ ve teslîm müteveffâ-yı mezbûr dahi ahz u kabz edip hattâ müteveffâ-yı mezbûr deyn-i mezbûrunu vech-i muharrer üzere tamâmen ahz u kabz edip müvekkile-i mezbûre zimmetinde bir akçe bâkī kalmadığını ikrâr dahi edip fekk-i rehn etmiş idin, menzil-i mezbûru bey‘iniz dahi meşrû‘dur deyü def‘ ile mukābele edicek gıbbe’s-suâl ve’l-inkâr vekîl-i mezbûrdan def‘-i mezbûrunu mübeyyine beyyine taleb olundukda mahmiye-i mezbûrede Canbâziye mahallesinde sâkin İmâm Mehmed Efendi b. Ramazan ve Firuzağa mahallesi sükkânından Osman Ağa b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müteveffâ-yı mezbûr müvekkile-i mezbûre Şerife Fâtıma’nın vech-i muharrer üzere deyni olan doksan beş şerîfî altın ve beş yüz yetmiş esedî guruşunu edâya vekîl olan zevci mezbûr Mehmed Çelebi yediyle makbûzunu hesâb edip altın ve esedîden doksan beş şerîfî altın ve dört yüz esedî guruşunu alıp ba‘de küllî hesâb yüz yetmiş esedî guruş bâkī kaldığını i‘tirâf etdikden sonra ol meclisde meblağ-ı bâkī-i mezbûr yüz yetmiş esedî guruşu dahi vekîl-i mezbûr yedinden bi’t-tamâm kabz edip müvekkile-i mezbûre zimmetinde meblağ-ı merkūmdan bir akçesi kalmadığına i‘tirâf ve bizi işhâd edip fekk-i rehin etmişler idi biz bu husûsa bu vech üzere şâhidleriz, şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince müdde‘î-i mûmâ-ileyh vech-i muharrer üzere mu‘ârazadan men‘ olunup mâ-vaka‘a bi’t-taleb ketb olundu.<br><br>Fî-gurreti Şa‘bâni’l-mu‘azzam li-sene ihdâ ve semânîn ve elf min-hicreti men-lehü’l-izzü ve’ş-şeref.<br><br>Şuhûdü’l-hâl: Umdetü erbâbi’t-tahrîr ve’l-kalem Abdüllatif Efendi tezkireci, umdetü’l-emâsil ve eşbâh Mehmed Ağa ser-çavuşân, umdetü’l-emâsil ve’l-akrân Hüseyin Ağa kethüdâ-yı hazret efendi, zahrü’l-akrân Mehmed Ağa ser-muhzırân, Mehmed Bey b. Behruz el-cündî, Hacı Hasan b. Mustafa, Mehmed Çelebi b. Kenan.</p>          <br><a title="Önceki sayfa" style="text-decoration:none" href="./ayrmetin.php?idno=2698"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2700"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b320"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o552"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>