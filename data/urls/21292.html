﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 114 Numaralı Sicil (H. 1083-1085 / M. 1672-1674)<br>cilt: 54,&nbsp;sayfa: 347<br>Hüküm no: 228<br>Orijinal metin no: [52b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ümmühani bt. Yusuf’un, merhum kocası Mehmed Yazıcı b. Yunus’tan kendisine intikal eden hisseleri vasî Receb’den tahsil ettiği</b><br><br>Mahmiye-i Galataˈya tâbi‘ kasaba-i Tophâne mahallâtında Tomtom mahallesi sükkânından olup bundan akdem vilâyet-i Rumeliˈnde İsmail Geçidi kasabasında ticâret üzere iken vefât eden Mehmed Yazıcı b. Yunus nâm kimesnenin verâseti zevce-i metrûkesi Ümmühani bt. Yusuf nâm hatun ile sulbî sagīr oğulları Abdullah ve Ahmedˈe münhasıra olup ba‘dehû mezbûr dahi müteveffâ olup verâseti vâlidesi merkūme Ümmühani Hatun ile li-ebeveyn er karındaşı merkūm Abdullahˈa münhasıra olup tashih-i mes’eleleri bi-hükmiˈl-münâsaha kırk sekiz sehimden i‘tibâr olunup sihâm-ı mezkûrede on üç sehmi mezbûre Ümmühani Hatunˈa ve otuz beş sehmi sagīr-i mezbûr Abdullahˈa isâbet eylediği şer‘an zâhir ve mütehakkık oldukdan sonra merkūme Ümmühani Hatun meclis-i şer‘-i hatîr-i lâzımüˈt-tevkīrde sagīrân-ı mezbûrânın tesviye-i umûrlarıçün kıbel-i şer‘den mansûb vasîleri olmağla müteveffâ-i merkūmun muhallefâtına vâzı‘üˈl-yed olan işbu bâ‘isüˈl-kitâb el-Hâc Receb b. ( ) nâm kimesne mahzarında ikrâr-ı tâm ve takrîr-i kelâm edip zevcim müteveffâ-yı mezbûrun muhallefâtı sâbıkā mahmiye-i mezbûrede kassâm-ı askerî olan Sinan Efendi tahrîr ve defter eyleyip beyneˈl-verese taksîm edip lâkin sehv olup kısmet-i âdile olmamak ile hâlâ muvakkı‘-ı sadr-ı sahîfe hâkim-i şer‘-i şerîfe huzûrunda mûmâ-ileyhin defterinde mevcûd nakid deyü mastûr zimem vesâir tereke-i menkūle ve mahalle-i mezbûrede vâki‘ içinde sâkine olduğumuz menzil ile menzil-i sagīr tekrar tahrîr ve defter olundukda ol cümleden düyûn verilip mesârif-i ma‘rûfe ihrâç olundukdan sonra mehr-i müeccel hakkım ve sahhaˈl-bâkīde ber-mûceb-i defter hisse-i makrûremi mezbûr el-Hâc Receb yedinden tamamen istifâ ettiğimden sonra mezbûr el-Hâc Receb zikrolunan İsmail Geçidi kazâsında cem‘ ve tahsîl edip getirdiği mâldan ve el-Hâc Mustafa İstanbulˈda cem‘ ettiği mâldan dahi hissemi tamamen alıp ba‘dehû müteveffâ-yı mezbûr oğlum Abdullahˈın minvâl-i meşrûh üzre hissesinde dahi ber-mûceb-i defter bana musâb kırk bir bin altı yüz akçe hissemi mezbûr el-Hâc Receb yedinden tamamen ahz ve istifâ eyledim ba‘deˈl-yevm müteveffiyân-ı mezbûrân muhallefâtlarında benim hisselerimden vasî-i mezbûr yedinde ve zimmetinde bir akçe ve bir habbe hakkım kalmadı dedikde gıbbeˈt-tasdîkiˈş-şer‘î mâ vaka‘a biˈt-taleb ketb olundu.<br><br>Fiˈl-yevmiˈl-âşir min-Cumâdelâhire li-sene erba‘a ve semânîn ve elf.<br><br>Şuhûdüˈl-hâl: el-Hâc Mustafa b. ( ), el-Hâc Musa b. Hüseyin, el-Hâc Durmuş b. ( ), Fazlullah b. Ramazan, Cafer b. İbrahim, Üstâd Sinan b. Ali, Mehmed b. Mustafa, Mehmed b. Kadri, Hüseyin b. Ali</p>          <br><a title="Önceki sayfa" style="text-decoration:none" href="./ayrmetin.php?idno=21291"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=21293"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt114&bsm=glt114b347"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt114&bsm=glt114o975"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>