﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 168<br>Hüküm no: 87<br>Orijinal metin no: [34a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul, Galata, Eyüp ve Üsküdar bölgelerinde, yanlış işler yapan ve Rum milleti arasına fitne sokan Rum papaz, keşiş ve rahiplerinin İstanbul Rum Patriği tarafından cezalandırılmasına dair fermanın yenilendiği</b><br><br>Düstûr-ı mükerrem, müşîr-i mufahham, nizâmü’l-âlem, müdebbiru umûri’l-cumhûri bi’l-fikri’s-sâkıb, mütemmimü mehâmmü’l-enâmi bi’r-re’yi’s-sâib, mümehhidü bünyânü’d-devleti ve’l-ikbâl, müşeyyidü erkâni’s-sa‘âdeti ve’l-iclâl, el-mahfûfu bi-sunûf-i avâtıfı’l-Meliki’l-a‘lâ hâlâ Kaptan-ı Deryâ Vezîrim İsmail Paşa -edâmallâhü te‘âlâ iclâlehû- ve akzâ kuzâtü’l-Müslimîn, evlâ vülâti’l-muvahhidîn, ma‘âdinü’l-fezâili ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassûne bi-mezîd-i inâyeti’l-Meliki’l-mu‘în İstanbul ve Galata ve Üsküdar ve Hâslar kādıları -zîdet fezâilühüm- ve iftihârü’l-ümerâi ve’l-ekâbir, müstecmi‘u cemî‘i’l-ma‘âlî ve’l-mefâhir, el-muhtassu bi-mezîd-i inâyeti’l-Meliki’l-kādir bi’l-fi‘il Dergâh-ı mu‘allâm Yeniçerileri Ağası ( ) -dâme ulüvvuhû- ve iftihâre[yi]’l-emâcid ve’l-ekârim, câmi‘ayi’l-mahâmid ve’l-mekârim, el-muhtassa[ynı] bi-mezîd-i inâyeti’l-Meliki’d-dâim Hâssam Bostancıbaşısı ( ) ve İstanbul Gümrüğü Emîni ( ) -dâme mecdühümâ- ve kıdvetü’l-emâcid ve’l-a‘yân Dergâh-ı mu‘allâm Cebecibaşısı ( ) ve Topcubaşısı ( ) -zîde mecdühümâ- ve kıdvetü’l-emâsil ve’l-akrân Çardak İskelesi Zâbiti ( ) -zîde kadrühû- tevkī‘-i refî‘-i hümâyûn vâsıl olucak ma‘lûm ola ki<br><br>İstanbul Rum Patriği ve Âsitâne-i sa‘âdetimde mukīm cemâ‘at-i metrepolidân Dîvân-ı Hümâyûn’uma memhûr arzuhâl edip İstanbul ve Galata ve Eyüp ve Üsküdar ve havâlîlerinde ba‘zı müfsid papas ve keşiş ve ruhbân ve sâir Rum zimmî tâifeleri kendi hâllerinde olmayıp devr-i ebvâb ile ehl-i ırzı ta‘cîz ve üzerlerine düşmeyen âyinlere sülûk ile ibâdullâhı tazyîk etmeleriyle o makūleler bulundukları mahallerde Patrik-i mersûmun Başyasakcısı ma‘rifetiyle ahz ve iktizâ edenlerini küreğe vaz‘ ve ba‘zılarını dahi ıslâh-ı nefs olunmaları için kayıklara vaz‘ ile iktizâ eden mahallere irsâl olunmak üzere ber-mûceb-i şurût-ı berat muahharan ısdâr olunan emr-i âlî-şân kazâen zâyi‘ olmağla zâyi‘den müceddeden emr-i şerîfim sudûrunu tahrîr ve istid‘â eyledikleri ecilden Hazîne-i âmiremde mahfûz Piskopos Mukāta‘ası defterlerine nazar olundukda; ba‘zı şerîr papas ve keşiş ve ruhbân ve sâir Rum zimmî tâifeleri kendi hâllerinde olmayıp devr-i ebvâb ve ehl-i ırzı tekdîr ve üzerlerine düşmeyen işlere sülûk ve ibâdullâhı tazyîk ve ta‘cîz etmeleriyle mukaddemâ o makūle müfsidler bulundukları mahallerde Patrik-i merkūm ma‘rifeti ve Yasakcısı ma‘rifetiyle ahz ve ıslâh-ı nefs olunmaları için iktizâ edenleri vaz‘-ı kürek ve ba‘zıları dahi kayıklara vaz‘ ve iktizâ eden mahallere irsâl olunmak bâbında emr-i şerîf sudûru lede’l-istid‘â, ba‘zı keşiş ve papas ve ruhbân tâifesi manastırların terk ve Âsitâne-i aliyyeme gelip kendi hâllerinde olmadıklarından mâ‘adâ ba‘zı şerîr papas ve keşişleri tahrîk ve devr-i ebvâb edip Patrik-i merkūm ile metrepolidlerin umûrlarını tahrîr ve milletleri beyninde ilkā-i fitne ve fesâd ve nizâm-ı kadîmeleri muhtell ü müşevveş ve şerlerinden bir türlü emn ü rahatları kalmayıp ol makūle fesâd üzere gezip şakāvete bâ‘is olan papas ve keşiş ve ruhbân ve sâir Rum zimmî her kim olur ise şakāvetleri men‘ u def‘ ve tedîb olunup ve bu makūle müfsidler Patrik-i merkūmun ma‘rifeti ve yasakcısı ma‘rifetiyle bulundukları mahallerde ahz ve tedîb ve ıslâh-ı nefs olunmaları için vaz‘-ı kürek olunmaları bâbında mukaddemâ verilen emr-i şerîfim mûcebince zimmî tâifesinden olup ba‘zıları zararsız cüz’î illet ile kâr u kisbe kādir iken harpûşteciler ile kendilerin gezdirip türlü türlü bî-edeb tasallutlar ile ibâdullâhı ta‘cîz eylediklerinden mâ‘adâ ehl-i İslâm mahallâtından geşt ü güzâr ve nice kimesneleri ta‘cîz ve ba‘zı papas ve keşiş makūleleri dahi kilise ve manastırların terk ve türlü türlü kabâhatleri ile sâilliği kendilere kâr ittihâz ve devr-i ebvâb ve ehl-i İslâm mahallâtından nice kimesneleri ta‘cîz eylediklerinden bundan akdem o makūleler def‘ olunmaları için emr-i âlî-şân sâdır ve Patrik’e dahi emir ve tenbîh olunup lâkin o makūleler bî-edeb olup tedîb-i ekîd ile muhkem haklarından gelinmedikçe mütenebbih olmayıp ve bu husûsun def‘ini müş‘ir mukaddemâ sâdır olan emr-i âlî-şân mûcebince Dergâh-ı mu‘allâm Yeniçerileri Ağası tarafından kolluklara tenbîh ve o makūle ehl-i İslâm mahallâtından geşt ü güzâr ve devr-i ebvâb edenler Patrik-i merkūm ma‘rifetiyle bulunup Gümrük ve Çardak’a gönderildikde âhar mahallere gitmelerine [34b] ruhsat verilmeyip kayığa vaz‘ ve iktizâ eden mahallere irsâl ve dahi mütemerrid olup emr-i âlî-şâna itâ‘at etmeyen keşiş ve papas makūlelerinden ibâdullâhı ta‘cîz ve devr-i ebvâb edenlerin serseri geşt ü güzâr eylemeleri Patrik-i merkūmun yedinde olan berat-ı âlî-şân şurûtuna mugāyir ve kā‘ide-i kadîmelerine muhâlif olduğu lede’l-inhâ o makūle papas ve keşiş tâifesinden ba‘zıları kilise ve manastırları yoğiken mahalle be-mahalle gezip fesâda bâ‘is olanları Patrik-i merkūm âyinleri üzere tedîb ve men‘ ve geri kadîmî sâkin oldukları manastırlarına gönderilmek üzere şurûta mukayyed ve vech-i meşrûh üzere sinîn-i muhtelifede verilen evâmir-i âlî-şân mûceblerince bin iki yüz üç senesi Zilka‘desi’nin yedinci günü tecdîden emr-i şerîfim verildiği derkenâr olunmağla imdi derkenârı mûcebince amel olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda sâdır olan emrim üzere amel edip dahi husûs-ı mezkûr için ber-mûceb-i şurût sinîn-i muhtelifede verilen evâmir-i âlî-şân mûceblerince târih-i merkūmda ber-mûceb-i şurût tecdîden emr-i şerîfim verildiği Hazîne-i âmirem defterlerinde mukayyed olmağla siz ki Vezîr-i müşâr ve mevâlî ve Yeniçeri Ağası ve Bostancıbaşı ve Gümrük Emîni ve Cebecibaşı ve Topcubaşı ve Zâbıt-ı mûmâ-ileyhimsiz, zâyi‘den şeref-yâfte-i sudûr olan işbu emr-i celîlü’ş-şânım mûcebince o makūle müfsidler Patrik-i mersûm ma‘rifeti ve Başyasakcısı ma‘rifetiyle ahz ve vaz‘-ı kürek ve iktizâ eden mahalle irsâl ve tedîb eylediklerinde hilâf-ı şurût ve mugāyir-i emr-i âlî-şânım kimesne tarafından müdâhale ve ta‘arruz ettirmeyesiz. Şöyle bilesiz alâmet-i şerîfe i‘timâd kılasız.<br><br>Fî 3 Zilhicce sene [1]219<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32083"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32085"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b168"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o684"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>