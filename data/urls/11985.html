﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 112<br>Hüküm no: 67<br>Orijinal metin no: [47-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdulkadir Efendi’nin vefatıyla küçük oğlu Mehmed Tevfik’e intikal eden ev ve bahçe hissesinin satışına izin verilmesi</b><br><br>İbrahim, izin: 1 kıt‘a<br><br>Numara: 4, 56 guruş<br><br>Der-zaman-ı Bedreddin Efendizâde fazîletlü Ahmed Muhtâr Efendi Hazretleri<br><br>Fî 7 Zilhicce sene 1300<br><br>Mahmiye-i İstanbul’da Süleymaniye Câmi‘-i şerîfi civârında Hoca Gıyaseddin mahallesinde sâkin iken bundan akdem vefât eden Abdulkadir Efendi b. Osman’ın sulbî sagīr oğlu Mehmed Tevfik’in tesviye-i umûruna vasîyy-i mansûbu işbu bâ‘isü’l-kitâb İmâmeci el-Hâc Ahmed Efendi b. Abdülhamid b. bi’l-vesâye takrîr-i kelâm ve ta‘bîr ani’l-merâm edüp nezâret-i Evkāf-ı Hümâyûn’a mülhak evkāfdan Kapudan-ı deryâ esbak merhûm Kaymak Mustafa Paşa Vakfı’na bir kıt‘a temessükle şehriye altmış akçe ve merhûm Sarı Bâyezid Vakfı’na şehriye kırk beş akçe icâre-i müeccelelü vakfeyn-i mezkûreyn musakkafâtından mahalle-i mezbûrede câmi‘-i şerîf sokağında beş numara ile murakkam ma‘lûmü’l-hudûd ve’l-müştemilât bir bâb menzil ve müşârün-ileyh Mustafa Paşa Vakfı müstegallâtından menzil-i mezkûr karşısında kâin ma‘lûmü’l-hudûd beher şehr otuz akçe icâre-i müeccelelü bir kıt‘a bağçeden herbiri müteveffâ-yı mezbûrun hayatında bâ-temessükât-ı mütevellî bi’l-icâreteyn taht-ı tasarrufunda olup ba‘de vefâtihî sagīr-i mezbûr ile sulbiye kebîre kızları Fatıma ve Lütfiye ve Zeliha hanımlar[a] hasbe’l-âde islâsen intikāl edüp lâkin menzil-i mezkûr ânen fe-ânen müşrif-i harâb olup ve bağçe-i mezkûrun enkāzı ve eşcârı mürûr-ı eyyâm ile telef ve zâyi‘ olacağı zâhir ve bedîdâr olup ol-vechile bekāları sagīr-i mezbûr hakkında muzır ve gayr-ı müfîd olduğundan mâ‘adâ sagīr-i mezbûrun mâlı kalîl olup nafaka ve kisveye dahi eşedd-i ihtiyâc ile muhtâc olmağla sagīr-i mezbûrun menzil ve bağçe-i mezkûrlarda olan sülüs hisse-i şâyi‘ası bedel-i misliyle bâ-re’y-i mütevellî âhara ferâğ ve bedeli ahz ü kabz birle i‘mâl ve istirbâh olunup hâsıl olan nemâsıyla infâk ve iksâ olunmak sagīr-i mezbûr hakkında her vechile enfa‘ ve evlâ olduğuna binâen işbu yedimde olup hâlâ kassâm-ı askerî fazîletlü Mehmed Emin Efendi ile Birinci Dâire-i Belediye taraflarından i‘tâ olunan memhûr bir kıt‘a tahmîn-i bedel pusulası mantûkunca sagīr-i mezbûrun menzil ve bağçe-i mezkûrlarda olan sülüs hisse-i şâyi‘a-i mezkûreleri bundan akdem lede’l-müzâyede ve ba‘de’l-keşf el-yevm bedel-i misli idiği bi’l-ihbâr zâhir olan lira-yı Osmânî yüz guruş hesâbıyla üç bin beş yüz kırk bir guruş yirmi sekiz para ve nef‘an li’s-sagīr zam olunan yüz doksan bir buçuk guruş yirmi sekiz para ki cem‘an üç bin yedi yüz otuz üç guruş yirmi sekiz para mukābelesinde âhara ferâğa izin taleb şüd.<br><br>Fî 19 Zilhicce sene 1300<br><br>Şühûd[ü’l-hâl]: Mehmed Ağa b. Mustafa, Mehmed Ziyaeddin Efendi b. Ahmed ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=11984"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11986"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b112"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>