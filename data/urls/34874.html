﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 267<br>Hüküm no: 221<br>Orijinal metin no: [85-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yoğurthane gediği ile menzil ve dükkân hisselerinin satışı</b><br><br>Yoğurthâne nizâ‘ına dair.<br><br>[Ma‘rûz]<br><br>Yoğurtçu esnâfından olup arzuhâl eden Leon v. Dimitri zimmî bi’l-ma‘iyye rü’yete memûr Evkāf Müfettişi İstanbul pâye-i celîlesiyle mübâhî izzetlü fazîletlü es-Seyyid Mehmed Emin Âsaf Beyefendi hâzır olduğu hâlde Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i hatîrde zikri âtî vakıf yoğurthâne ve kunduracı dükkânı ve menzil ve gedik âlâtının nısf hisse-i şâyi‘alarına bâ-temessük-i mütevellî mutasarrıf ve vaz‘-ı yedi mütehakkık olan derûn-ı arzuhâlde ismi mezkûr Mehmed Râif Efendi b. Ali muvâcehesinde bâ-irâde-i seniyye Hazîne-i Evkāf-ı Haremeyn-i Muhteremeyn tarafından idâre olunan evkāfdan cennet-mekân merhûm ve mağfiret-nişân hazret-i Sultan Bâyezid Han -aleyhi eltâfü Rabbihi’l-Mennân— hazretlerinin evkāf-ı şerîfeleri müsakkafâtından mahrûse-i Galata hâricinde Taksim civârında Şeyhü’l-harem Hüseyinağa mahallesinde Pelitcik nâm mahâlde kâin ma‘lûmü’l-hudûd bir bâb vakıf yoğurthâne ve ittisâlinde bir bâb vakıf kunduracı dükkânı ve üzerlerinde mebnî üç bâb odayı müştemil bir bâb vakıf menzil ve zikr olunan yoğurthâne derûnunda mevcûde beyne’l-esnâf gedik ta‘bîr olunur Evkāf-ı Haremeyn-i Muhteremeyn müstegallâtından âlât-ı lâzıme-i ma‘lûmenin nısf hisse-i şâyi‘aları benim ve nısf şâyi‘a-i âharları dahi işbu hâzır bi’l-meclis Taşçı Tarabko v. Anaştaş zimmînin bâ-temessük-i kāimmakām-ı mütevellî bi’l-icâreteyn taht-ı tasarrufumuzda iken ben mecmû‘ yoğurthâne ve dükkân ve menzil ve âlât-ı gedik-i merkūmlardan ber-vech-i muharrer mutasarrıf olduğum nısf hisse-i şâyi‘a-i mezkûreyi sene-i sâbıkā Şevvâli’l-mükerreminin yirmi beşinci günü hüsn-i rızâ ve tayyib-i hâtırım ve ferâğ-ı mu‘teber-i kat‘î ile on beş bin iki yüz guruş bedel-i makbûz mukābelesinde mezbûr Mehmed Râif Efendi’ye bâ-re’y-i kāimmakām-ı mütevellî <<mezbûr Mehmed Râif Efendi rızâsıyla>> ferâğ ve tefvîz etmiş iken dükkân ve menzil-i mezkûrların nısf hisse-i şâyi‘alarını ferâğ etmemiş idim deyü mezbûr Mehmed Râif Efendi’den da‘vâya tasaddî etmiş idim el-hâletü hâzihî mezbûr Mehmed Râif Efendi rızâsıyla mâlından teberru‘an bana sekiz yüz guruş def‘ ü teslîm ben dahi yedinden ahz u kabz edip bi’l-cümle husûs-ı mezkûra ve ferâğ-ı mezkûrlara müte‘allika da‘vâdan tarafeynden her birimiz âharın zimmetini kabûlümüzü hâvî ibrâ-i sahîh-i şer‘î ile ibrâ ve iskāt edip bu vechile külliyen kat‘-ı nizâ‘ eyledik deyü ikrâr ve tasdîkleri tescîl ve İstanbul Mahkemesi’nden huzûr-ı [âlîlerine i‘lâm olundu]<br><br>Fî 4 S sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34873"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34875"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b267"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o608"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>