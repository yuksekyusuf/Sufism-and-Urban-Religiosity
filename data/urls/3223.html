﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 268<br>Hüküm no: 279<br>Orijinal metin no: [40b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Rukiye Hatun bt. Hüseyin Efendi’nin vasiyeti ve vakfiyesi</b><br><br>Elhamdü lillâhi ve’s-salâtü alâ nebiyyihî seyyidinâ Muhammedin ve âlihî ve sahbihi ecma‘în ammâ ba‘d işbu kitâb-ı sıhhat-nisâbın tahrîr ve inşâsına bâ‘is ve bâdî oldur ki Dârü’l-hilâfeti’l-aliyye Kostantıniyye el-mahmiyye’de Ayasofya-i kebîr kurbunda Üskübî mahallesinde sâkine iken bundan akdem fevt olan sâhibetü’l-hayrât ve’l-hasenât tâlibetü’s-sadakāt ve’l-meberrât Rukiye Hâtun bt. Hüseyin Efendi’nin zikr-i âtî vasiyyetini tenfîze vasiyy-i muhtârı idiği lede’ş-şer‘i’l-enver zâhir ve mukarrer olan Ahmed Ağa b. Abdullah meclis-i şer‘-i şerîf-i enverde vakf-ı âti’z-zikre li ecli’t-tescîl ve’l-itmâmi emrü’t-tescil mütevellî nasb ve ta‘yîn olunan Abdurrahman Efendi b. ( ) mahzarında bi’l-vesâye ikrâr ve takrîr-i kelâm edip müteveffât-ı mezbûre Rukiye Hâtun hâl-i hayâtında mâ ba‘d-ı mevtine izâfet ile cemî‘ malımın sülüsünden üç yüz elli guruş ifrâz ve hasbeten lillâhi’s-Samed vakf-ı sahîh-i müebbed [ve] haps-i sarîh-i muhalled ile vakf ve haps olup meblağ-ı mezbûr her onu on bir buçuk akçe hesâbı üzre yed-i mütevellî ve rehn-i kavî ve kefîl-i melî yâhud ikisinden biri ile ale’l-vechi’l-helâl istirbâh ve istiğlâl olunup hâsıl olan rey‘ ve nemâsından zikr olunan Üskübî mescid-i şerîfinde her kim imâm olursa yevmî beş akçe vazîfeye mutasarrıf olup mukābelesinde beher yevm vakt-i subhda mescid-i mezkûr mihrâbında birer Yâsin-i şerîf tilâvet edip sevâbını vâkıfe-i mezbûrenin rûhuna ihdâ eyleye ve Lâleli çeşme kurbunda Ahmed Ağa mescid-i şerîfinde her kim müezzin olursa yevmî iki akçe vazîfeye mutasarrıf olup mukābelesinde beher yevm kable[’s-]salâti’l-asr birer sûre tilâvet [41a] edip sevâbını vâkıfe-i mezkûrenin rûhuna ihdâ eyleye ve yevmî iki akçe cihet-i tevliyyet ve iki akçe cihet-i kitâbet olup tevliyyet-i mezbûre vazîfe-i mezkûresiyle hayâtda olduğumca benim için Ahmed Ağa b. Abdullah’a ve kitâbet-i merkūme benim oğlum Mahmud Çelebi’ye meşrûta olup ba‘de vefâtihimâ re’y-i hâkimü’ş-şer‘a müfevvez ola ve vakf-ı mezbûra mahmiye-i İstanbul’da seccâde-nişîn-i şerî‘at-i garrâ olan efendiler kemâl-i lütuf ve keremlerinden nezâret buyuralar ve mürûr-ı eyyâm ile şurût-ı mezkûreye ri‘âyet müte‘azzir olursa vakf-ı mezbûr mutlaka fukarâ-i müslimîne sarf oluna deyû vasiyyet ve tenfîzde beni vasiyy-i muhtâr nasb ve ta‘yîn edip ben dahi vesâyet-i mezbûreyi kabûl eyledikden sonra mezbûre Rukiye Hâtun musırraten alâ zâlik fevt olup terekesinin sülüsü meblağ-ı mezbûra müsâ‘id olmağla ben dahi meblağ-ı merkūm üç yüz elli guruşu müteveffât-ı mezbûre Rukiye Hâtun’un terekesinin sülüsünden ifrâz ve hasbeten lillâhi te‘âlâ vakf-ı sahîh-i müebbed ve haps-i sarîh-i muhalled ile vakf ve haps edip müteveffât-ı mezbûrenin vasiyyeti üzre ta‘yîn-i şurût eyledim ki meblağ-ı mezbûr senede her onu on bir akçe hesâbı üzre yed-i mütevellî ve rehn-i kavî ve kefîl-i melî yâhud ikisinden biri ile istirbâh ve istiğlâl olunup hâsıl olan rey‘ ve nemâsını zikr olunan Üskübî mescid-i şerîfinde her kim imâm olursa yevmî beş akçe vazîfeye mutasarrıf olup mukābelesinde beher yevm vakt-i subhda mihrâbda birer Yâsin-i şerîf tilâvet edip sevâbını vâkıfe-i mezbûrenin rûhuna ihdâ eyleye ve Lâleli çeşme kurbunda mârrü’z-zikr Ahmed Ağa mescid-i şerîfinde her kim müezzin olursa yevmî iki akçe vazîfeye mutasarrıf olup mukābelesinde beher yevm kable’s-salâti’l-asr birer sûre tilâvet edip sevâbını kendi rûhuna ihdâ eyleye ve yevmî iki akçe cihet-i tevliyyet ve iki akçe cihet-i kitâbet olup tevliyyet-i mezbûre vazîfe-i mersûmesiyle hayâtda olduğumca bana ve kitâbet-i mezbûre hayâtda olduğunca oğlum mezbûr Mahmud Çelebi’ye meşrûta olup ba‘de vefâtihimâ re’y-i hâkimü’ş-şer‘a tefvîz olup ve vakf-ı mezbûra mahmiye-i mezbûrede bi’l-fi‘l seccâde-nişîn-i şer‘-i Nebevî olan Efendi hazretleri nâzırlar ola ve mürûr-ı eyyâm ile şurût-ı mezbûreye ri‘âyet müte‘azzire olursa vakf-ı mezbûra mutlaka fukarâ-i müslimîne sarf oluna deyû meblağ-ı merkūm üç yüz elli guruşu mütevellî-i mezbûra teslîm ol dahi ahz u kabz ve sâir mütevellîlerin evkāfda tasarrufları gibi tasarruf eyledi dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fî gurreti Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Fahrü’l-müderrisînü’l-kirâm Ebûbekir Efendi b. Abdülbâkī Efendi, Mehmed Efendi Edirnevî, umdetü’l-müderrisîn Abdullah Efendi b. Mustafa Efendi, fahrü’l-müderrisîn Ali Efendi b. Mustafa, Abdurrahman Efendi b. İshak, Ahmed Kethüdâ b. İbrahim, Abdullah Efendi b. el-Hâc Halil, Mahmud Efendi b. Mehmed, Hasan Efendi, Ali Efendi ve gayruhüm. </p>          <br><a title="Önceki sayfa" style="text-decoration:none" href="./ayrmetin.php?idno=3222"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3224"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b268"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o746"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>