﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 220<br>Hüküm no: 136<br>Orijinal metin no: [43b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kürkçü Yani v. Todaraki’nin varisleri hanımı Sultane bt. Tanaş ile diğerlerinin Yani’nin ortakları Nikola, Yani ve sairdeki alacak davasında sulh oldukları</b><br><br>Husûs-ı âti’z-zikrin istînafen istimâ‘ ve tahrîri bâbında bu fakīre hitâben bâ-fermân-ı âlî sâdır olmağla imtisâlen-leh mahmiye-i İstanbul’da Samatyakapısı kurbünde el-Hâc Hüseyin mahallesi ahâlîsinden olup diyâr-ı Eflak’da bundan akdem hâlik olan Kürkçü Yani v. Todori v. Dodo nâm zimmînin verâseti zevce-i metrûkesi Sultane bt. Tanaş nâm nasrâniye ile evlâd-ı sıgārı İskarlet ve Hürmüz ve Roksani ve Elina ve Kassandra ve Maryovire’ye münhasıra olduğu şer‘an zâhir ve müte‘ayyen oldukdan sonra sıgār-ı mezbûrûnun ceddeleri ve tesviye-i emrlerine kıbel-i şer‘den mansûbe vasîleri olan Zafire bt. Turasi ile mezbûre Sultane’nin zâtlarını ma‘rifet-i şer‘iye ile ârifûn Papa Palologo v. Todori ve Rendo v. Yani ve Palaş v. Kostantin ta‘rîfleri ile mu‘arrefetân olduklarından sonra meclis-i şer‘-i şerîf-i enverde Kürkçü tâifesinden Nikola ve diğer Yani v. Dimo nâm zimmîler muvâcehelerinde herbiri asâleten ve vesâyeten ikrâr-ı tâm ve takrîr-i kelâm edip hâlik-i mezbûr Yani bundan akdem hâl-i hayatında işbu mezbûrân Nikola ve diğer Yani ve gāibûn ani’l-meclis Dimo ve Yorgi ve âhar Yani ve Edirneli Yorgi nâm zimmîler ile kürkçülük san‘atında şerîkler olmağla hâlik-i mezbûrun asl-ı mâlı olan beher kîsesi beşer yüz guruşdan altı kîse olmak üzere üç bin guruşu bin yüz bir senesinde işbu mezbûrân Nikola ve diğer Yani ahz u kabz ve kendi mesâriflerine sarfla istihlâk eylediklerinden sonra meblağ-ı mezbûru kable’l-ahz mezbûrânın zimmetlerinde iken mezbûr Yani hâlik olup veresesi mezbûrûna ırsen isâbet ve intikāl etmeğin hatta hâlik-i mezbûr Yani’nin re’s-i mâlından ancak beş kîse olmak üzere iki bin beş yüz guruşunu ahz u kabz ve kendi mesâriflerine sarfla istihlâk etmekle verese-i mezbûrûna zimmetlerinde edâsı lâzım deynleri olduğunu işbu mezbûrân Nikola ve diğer Yani bin yüz beş senesinde medîne-i Edirne’de alâ re’si’l-işhâd ikrâr u i‘tirâf etmişler idi deyü meblağ-ı mezbûru merkūmândan taleb ve da‘vâ eylediğimizde onlar dahi cevâblarında biz ve gāibûn ale’l-meclis mezbûrûn Dimo ve Yorgi ve âhar Yani ve Edirneli Yorgi ve hâlik-i mezbûr Yani ile hayatında kürkçülük san‘atında şerîkler olmağla bin yüz senesinde fesh-i akd-i şirket edip beynimizde hesâb gördüğümüzde hâlik-i mezbûr Yani asl-ı mâlı olan beş kîse olmak üzere iki [bin] beş yüz guruşu bi’t-tamam ahz u kabz ve istifâ etmişdir hatta mezbûr Yani’nin ber-vech-i muharrer bin yüz senesinde ahz u kabz ve istifâsını târih-i kitâb senesi Saferü’l-hayr’ının yirmi yedinci günü Davudpaşa Mahkemesi’nde nâibü’ş-şer‘ olan Mustafa Efendi huzûrunda şuhûd ile isbât ve meblağ-ı mezbûr iki bin beş yüz guruşdan ziyâde asl-ı mâl ve nemâsından bir habbesini kabz etmediğimize bi’t-taleb yemîn verilip işbu hücceti almışızdır deyü def‘a mütesâddîler olup lâkin def‘-i mezkûr târihinden altı senesinde dahi hâlik-i mezbûrun asl-ı mâlından iki bin beş yüz [44a] guruşu ber-vech-i mübeyyen ahz u kabz ve kendi mesâriflerine sarfla istihlâk etmeleriyle zimmetlerinde verese-i mezbûrûna edâsı lâzım deynleri olduğunu bin yüz beş senesinde ikrâr u i‘tirâf etmeğin zimmetlerinde edâsı lâzım deynleri olduğunu inkâr etmeleriyle biz dahi müdde‘âmızı isbât edemeyip ve mezbûrânın yemîn etmeleri mukarrer olmağla beynimize muslihûn tavassut edip da‘vâ-yı mezbûremizden merkūmân Nikola ve diğer Yani ile beynimizde bin beş yüz elli guruş üzerine akd-i müsâlaha olundukda sulh-ı merkūmu ba‘de’l-kabûl sıgār-ı mezbûrûn haklarında her vechile evlâ ve enfa‘ olmağla biz dahi sulh-ı mezbûru kabûl ve bedel-i sulh olan meblağ-ı mezbûr bin beş yüz elli guruşu mezbûrân Nikola ve diğer Yani (…) işbu meclis-i şer‘de tamamen ahz u kabz eyledik fîmâ-ba‘d hâlik-i mezbûrun zevce-i merkūme Sultane (…) sulh-ı mezbûrdan (…) hukūkumuzdan mâ‘adâ bâlâda tahrîr olunan mebâliğden hisse-i şer‘iyeme müte‘allika âmme-i da‘vâdan mezbûrân Nikola ve diğer Yani’nin zimmetlerini ibrâ-i âmm ile ibrâ ve ıskāt eyledim onlar dahi bedel-i sulh-ı mezbûra (…) ahz u i‘tâya müte‘allika da‘vâdan verese-i mezbûrûnun zimmetlerini ibrâ-i âmm ile ibrâ ve ıskāt eylediler sıgār-ı mezbûrûn ba‘de’l-bulûğ sulh-ı mezbûra râzılar olmayıp bedel-i sulh-ı mezbûrdan mâ‘adâ mezbûrân Nikola ve diğer Yani’den bir nesne da‘vâ ve ahz ederlerse me’hûzlarına mezbûretân Zafir ve Sultane biz kendi mâlımızdan zâmin ve kefîl olduk dediklerinde gıbbe’t-tasdîkı’ş-şer‘î mâ hüve’l-vâki‘ bi’t-taleb ketb olundu.<br><br>Fi’l-yevmi’l-âşir min-Şa‘bâni’l-mu‘azzam li-sene seb‘a ve mie ve elf.<br><br>Şuhûdü’l-hâl: Umdetü’l-müderrisîn İsa Efendi el-müderris-i bi-medrese-i Vâlide Sultân der-Üsküdar, umdetü’l-ulemâ Ömer Efendi b. Mustafa el-Müfti-i bi-Karaferye, Bâbzâde? Mehmed Efendi, umdetü’l-kuzât Mustafa Efendi nâib-i recül, Mustafa Ağa b. Ahmed, Mehmed Çelebi b. Mehmed Peştemalcı, İbrahim Çelebi b. Mehmed Peştemalcı, eş-Şeyh Osman Efendi, Mustafa Bey Dikici, Hüseyin Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=28551"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28553"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b220"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o872"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>