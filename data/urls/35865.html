﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 291<br>Hüküm no: 190<br>Orijinal metin no: [39b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Agina bt. Karabet ile erkek kardeşinin oğlu Karabet v. Artin’in uncu değirmenindeki hisselerini Avrupa tüccârından Tekfurdağlı Ohannes v. Agop’a satmaları</b><br><br>Ahmediye’de değirmen<br><br>Âsitâne-i sa‘âdet âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen mahmiye-i İstanbul hısnı ebvâbından Topkapı dâhilinde Bayezid Ağa mahallesinde sâkine teba‘a-i Devlet-i aliyye’nin Ermeni milleti nisvânından şahsı ta‘rîf-i şer‘î ile mu‘arrefe olan Agina bt. Karabet li-ebeveyn er karındaşı oğlu teba‘a-i Devlet-i aliyye’nin Ermeni milletinden Karabet v. Artin hâzır olduğu hâlde meclis-i şer‘-i şerîf-i hatîrde teba‘a-i Devlet-i aliyye’nin Ermeni milletinden ve Avrupa tüccârından olduğu bâ-ilmühaber mütehakkık olan bâ‘isü’r-rakīm Tekfurdağlı Ohannes v. Agop muvâcehesinde ekmekçi ve uncu esnâfının kethüdâsı İbrahim Ağa b. Ahmed ile mazbûtü’l-esâmî nizâm ustaları taraflarından mürsel vekilleri Yiğitbaşı es-Seyyid İsmail Efendi b. es-Seyyid Mehmed Emin hâzır olduğu hâlde ikrâr-ı tâm ve takrîr-i kelâm edip mahmiye-i mezkûrede Ahmediye ismiyle müsemmâ olan mahallin üçüncü tarafında kâin bir tarafdan câmi‘-i şerîf arsası ve bir tarafdan Örücü Abdülhamid Ağa bahçesi ve tarafeyni tarîk-i âm ile mahdûd cennet-mekân merhûm ve mağfiret-nişân Sultan Ahmed Hân-ı Evvel aleyhi’r-rahmetirabbihi’l-ecel hazretlerinin evkāf-ı celîleleri musakkafâtından Mustafa Nuri Efendi b. Hüseyin Hüsnü Efendi’nin taht-ı tasarrufunda olan şehriye otuz guruş kirâlıterbî‘an iki bin zirâ‘ arsalı dört horoslu bir bâb uncu değirmeni derûnunda mevcûde beyne’l-esnâf gedik ta‘bîr olunur on altı re’s bârgir ve onlara tâbi‘ sâir âlât-ı lâzime-i ma‘lûmenin altı re’s bârgir altı mıh ve onlara isâbet eden âlât-ı sâiresi gāibe ani’l-meclis Yesdos bt. Karabet’in yedinde mülkü olup mâ‘adâ bir re’s bârgir on sekiz mıh ve ona îcâb eden âlât-ı sâiresi benim ve sekiz re’s bârgir ve onlara iktizâ eden âlât-ı sâiresi dahi hâzır-ı merkūm Karabet’in akd-i âti’z-zikrin sudûruna değin bin iki yüz altmış üç senesi Muharremü’l-harâmının on dokuzuncu günü tarihiyle müverraha ve ol târihde Dârü’l-hilâfeti’l-aliyye kādısı olan Kahvecibaşızâde Mehmed Nurullah Efendi merhûmun imzâ ve hatemini hâviye işbu bir kıt‘a hüccet-i şer‘iyye nâtıka olduğu üzere yedimizde mülkümüz olmağla ben âlât-ı gedik-i mezkûrdan ber-minvâl-i muharrer mâlike olduğum sâlifü’l-beyân bir re’s bârgir on sekiz mıh ve ona îcâb eden âlât-ı sâiresini bi-safkatin vâhidetin dört bin beş yüz guruşa ve hâzır-ı merkūm Karabet dahi kezâlik ber-minvâl-i muharrer mâlik olduğu mârrü’l-beyân sekiz re’s bârgir ve onlara iktizâ eden âlât-ı sâiresini bi-safkatin vâhidetin yirmi bin beş yüz guruşa bâ-ilmühaber tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ile bâ-izn-i şerîke-i merkūme merkūm Ohannes’e bey‘ ve temlîk ve vech-i lâyıkı üzere teslîm eylediğimizde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra semenleri olan cem‘an yirmi beş bin guruşu tamâmen bize def‘ u teslîm biz dahi yedinden bi’t-tamâm ve’l-kemâl ahz u kabz edip mebî‘-i mezkûrların tağrîr ve gabnlarına müte‘allika da‘vâdan tarafeynden her birimiz âharın zimmetini ibrâ-yı sahîh-i şer‘î ile kabûlümüzü hâvî ibrâ vü ıskāt eyledik fîmâ-ba’d âlât-ı gedik-i mezkûrun cem‘an dokuz re’s bârgir on sekiz mıh ve onlara iktizâ eden âlât-ı sâiresinde benimle merkūm Karabet’in aslâ ve kat‘â alâka ve medhalimiz kalmayıp merkūm Ohannes’in mâlik-i [mülk] müşterâsı ve hakk-ı sırfı olmuşdur dedikde gıbbe’t-tasadûki’ş-şer‘î mâ-vaka‘a bi’t-taleb ketb olundu.<br><br>Fî 27 Safer sene 1279<br><br>Şuhûdü’l-hâl: Muhzır Ahmed Ağa b. ( ), Muhzır el-Hâc Salih Ağa b. ( ), Muhzır Mustafa Ağa b. ( ), Muhzır Süleyman Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35864"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35866"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b291"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o384"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>