﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 163<br>Hüküm no: 98<br>Orijinal metin no: [32b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Temenna Hatun bt. Abdullah’ın evinin vakfiyetinin şahitlerle sabit olduğu</b><br><br>İşbu hâfızü’l-kitâb fahrü’l-akrân Hüseyin Bey b. Abdullah nâm bevvâbü’s-sultânî ve bi’l-fi‘il Haremeyn-i Şerîfeyn Evkāfı’na mütevellî olan fahrü’l-bevvâbîn Hasan Bey b. Mehmed ile ma‘an meclis-i şer‘-i şerîfe gelip takrîr-i kelâm ve ta‘bîr ani’l-merâm kılıp mahmiye-i İstanbul’da Sarı Nasuh mahallesinde sâkine iken bundan akdem vefât eden merhûme Temenna Hatun bt. Abdullah mahalle-i mezbûrede vâki‘ bir tarafı merhûm Mehmed Paşa Vakfı ve bir tarafı Belkıs Hatun bt. ( ) mülkü ve bir tarafı Hürsev b. Abdullah mülkü ve bir tarafı tarîk-i âm ile mahdûd olan mülk menzilini bin on bir Rebî‘ülevveli’nin evâilinde vakfedip süknâsını evvelâ kendi nefsine ba‘dehâ günde üç İhlâs-ı şerîf tilâvet etmek üzere bana ve ile’l-inkırâz evlâdına ba‘dehû Medîne-i Münevvere fukarâsına vakf ve şart edip menzil-i mezbûrda nevbet-i süknâ ve tasarruf benim hakk-ı meşrûtum olduğu yedimde olan vakfiye-i ma‘mûlün-bihâsında mastûr ve mukayyed olup menzil-i merkūm bana intikāl etmiş iken mahalle-i mezbûre sükkânından vâkıfe-i mezbûrenin zevci olup hâssa suyolcular zümresinden olan Mehmed Bey b. Abdülmennan nâm kimesne mücerred menzil-i mezbûr içinde bulunmağla çıkmayıp zevcem mezbûre Temenna Hatun vakfetmezden mukaddem menzil-i mezbûru bana yirmi bin akçe semen-i mu‘ayyen makbûz ile bey‘ eyledi deyu mülkiyet iddi‘âsın edip bundan akdem da‘vâsına muvâfık beyyine taleb olundukda birkaç def‘a kıbel-i şer‘den mehil-i şer‘î verilip ıtyân-ı beyyineden izhâr-ı acz eyledikden sonra menzil-i mezbûrdan kasr-ı yed edip bana teslîm etmeğe tenbîh olunmuş iken hâlâ dahi mülkiyet iddi‘âsında musırr olup hakk-ı meşrûtumu bana teslîmden imtinâ‘ eder kıbel-i [şer‘-i] şerîfden mahall-i mezbûra varılıp menzil-i mezbûrun vakfiyetini bilir Müslimânlardan suâl olunup takrîrleri bi’l-müvâcehe tahrîr olunmasın matlûbumdur dediklerinde [33a] cânib-i şer‘-i mutahhardan mahall-i mezbûra varılıp ahâlî-i mahalle sükkânından Hüsameddin b. Ali el-müezzin ve Ahmed b. Abdullah er-râcil ve Ali b. Halil nâm Müslimânlardan hakīkat-ı hâl istintâk olundukda her biri meclis-i şer‘de bast-ı merâm edip fi’l-vâki‘ menzil-i mezbûru mezbûr Temenna Hatun târîh-i mezbûrda vech-i meşrûh üzere vakf ve şart eylediği ma‘lûm ve mesmû‘umuz olup vakfiye-i ma‘mûlün-bihâsı dahi manzûrumuz olmuşdur vakıf biliriz deyu alâ-tarîki’ş-şehâde haber verdiklerinde mâ-hüve’l-vâkı‘ alâ-vukū‘ihî gıbbe’t-taleb ketb olunup yed-i tâlibe vaz‘ ve teslîm olundu.<br><br>Tahrîren fî-evâhiri Cemâziyelâhir li-sene isneteyn ve ışrîn ve elf.<br><br>Şühûdü’l-hâl: Ali b. Halil, Ahmed b. Mehmed, Hasan b. Abdullah, el-Hâc Ali, Hasan b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=11428"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11430"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b163"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o794"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>