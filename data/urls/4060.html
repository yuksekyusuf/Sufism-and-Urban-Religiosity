﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 275<br>Hüküm no: 319<br>Orijinal metin no: [54b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hasan b. Ahmed’in, ortağı Mehmed Çelebi b. Oruç’a 2310 akçe borcu olduğu</b><br><br>Mahmiye-i İstanbul’da Unkapanı kurbunda sâkin tüccârdan bâ‘isü’l-kitâb Mehmed Çelebi b. Oruç nâm kimesne meclis-i şer‘-i şerîfde şerîki Hasan b. Ahmed mahzarında üzerine da‘vâ ve takrîr-i kelâm edip, bundan akdem Edirne’de iken bizim beynimizde münâsafeten olmak şartıyla merkūm Hasan’a mâlımdan bir def‘a altmış guruş ve bir def‘a bin iki yüz mangır ve beynimizde ma‘lûm Bârgir bahâsından on üç guruş, cem‘an seksen üç guruşu kendi İstanbul’da bey‘ ve şirâ edip ve bana Edirne’ye manav metâ‘ı göndermek üzre irsâl ve def‘ ve teslîm, ol dahi ber vech-i muharrer meblağ-ı mecmû‘-ı mezbûru ahz u kabz ettiğinden sonra bana Edirne’ye bir nesne göndermediğinden gayrı asl-ı mâldan dört bin altı yüz yirmi akçe zarar iddi‘â etmeğin, hâlâ fesh-i şirket edip muhâsebe gördüğümüzde, ba‘de külli’l-hesâb merkūm Hasan’ın zimmetinde asl-ı mâldan iki bin üç yüz on akçe ve mârru’z-zikr Bârgir bahâsından on guruş hakkım zuhûr edip, hattâ meblagayn-i mezbûreyni vâcibü’l-edâ ve lâzımü’l-kazâ zimmetinde cihet-i mezbûreden bana deyni olduğunu ikrâr ve i‘tirâf etmeğin, hâlâ merkūm Hasan’a suâl olunup alıverilmek matlûbumdur dedikde, gıbbe’s-suâl merkūm Hasan cevâbında, kaziyye minvâl-i muharrer üzre olup, ba‘de külli’l-hesâb cihet-i mezbûreden meblağ-ı mezbûr iki bin üç yüz on akçe mârru’z-zikr on guruş müdde‘î-i mezbûra zimmetinde vâcibü’l-edâ deyni olduğunu ikrâr ve i‘tirâf etmeğin, mûcebince meblagayn-i mezbûreyni müdde‘î-i mezbûra edâ ve teslîme merkūm Hasan’a tenbîh olunup, mâ vaka‘a bi’t-taleb ketb olundu. Fi’l-yevmi’t-tâsi‘ min Cumâdelâhire sene 1102.<br><br><br>Şuhûdü’l-hâl: İbrahim Çelebi b. Ahmed, Diğer İbrahim Çelebi b. Mehmed, Mehmed Çelebi b. İbrahim, Ömer b. Yusuf, Ahmed b. Ömer.</p>          <br><a title="Önceki sayfa" style="text-decoration:none" href="./ayrmetin.php?idno=4059"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4061"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b275"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o483"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>