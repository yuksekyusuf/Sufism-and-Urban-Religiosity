﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 144<br>Hüküm no: 141<br>Orijinal metin no: [27b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Kara Mustafa Ağa’nın Küçükköy civârında açtığı kuyulardan çıkan suyun İstanbul’daki evine akıtılması için yapılan keşfe dâir</b><br><br>[Derkenâr:] Kara Mustafa Ağa’nın (…) hüccetidir. Mahmiye-i Kostantıniyye -humiyet ani’l-âfât ve’l-beliyye- mahallâtından Emir Buhârî -aleyhi’r-rahmetü Rabbihi’l-Bârî- mahallesi kurbunda Hâce Veyis mahallesi sükkânından hâlen vezîr-i a‘zam müşîr-i efham, nizâm-ı âlem, müdebbir-i umûr-ı cumhûr bi’l-fikri’s-sâ’ib, mütemmim-i mehâmmi’l-enâm bi’r-re’yi’s-sâkıb Mehmed Paşa -yesserallâhu mâ yetemennâ ve yeşâ’- hazretlerinin muhzırbaşılığı hizmeti ile müşerref ve mükerrem olan umdetü’l-emâcid ve’l-efâhim, zübdetü’l-e‘âzım ve’l-ekârim işbu kitâb-ı sıhhat nisâbın hâfızı olan Kara Mustafa Ağa hazretlerinin taraf-ı izzet-şereflerinden husûs-ı âti’z-zikre vekîl olup bimâ hüve tarîku’n-nehci’ş-şer‘î vekâleti sâbite olan fahrü’l-emâsil ve’l-akrân makbûlü’s-sudûr ve’l-erkân Yusuf Subaşı b. Hasan meclis-i şer‘-i hatîr-i lâzımü’t-tevkīr ve’t-teşrîfde bi’l-vekâle takrîr-i kelâm ve ta‘bîr ani’l-merâm edip müvekkilim mûmâ-ileyh Mustafa Ağa mahalle-i mezbûrede vâki‘ menzilinde icrâ için Havâss-ı Aliyye’ye tâbi‘ Suyolcu köyü demekle ma‘rûf olan karye hudûdu ve sınırı dâhilinde lede’l-ahâlî ve’l-cîrân ta‘rîf ve tavsîfden müstağnî olup merhûm ve mağfûrun-leh Sultan Bayezid Hân -tâbe serâhu- hazretlerinin mahmiye-i mezbûreye icrâ eyledikleri mâ-i kesîrü’n-nümânın mecrâsında Küçükköy demekle ma‘rûf ve meşhûr mahalle karîb Dimitraki nâm zimmî tarlası içinde hafr ile âbâr-ı müteferrikadan kendi malı ile cem‘ eylediği mâ-i cârîyi menba‘ından izn-i mütevellî ile müşârün-ileyh -esbağallâhu rahmetehû aleyh- merhûm-ı mezbûr Sultan Bayezid Hân hazretlerinin suyu mecrâsına ber vech-i âdet-i me’lûfe-i kadîme idhâl ve ilhâk ve yine mahmiye-i merkūmede ifrâz için mâ-i mezbûra kable’l-idhâl cânib-i şer‘den keşf ve mu‘âyene ve takdîr olunmak matlûbumdur dedikde savb-ı şer‘den mevlânâ Receb Efendi irsâl olunup ol dahi hâssa su yolu nâzırı olan umdetü’l-emâcid ve’l-ekârim Hasan Ağa b. Abdüddâim tarafından hâssa su yolcularından fahrü’l-akrân el-Hâc Osman b. Mustafa ve el-Hâc Kurd b. ( ) ve zeyl-i kitâbda mastûrü’l-esâmî olan müslimîn ile mahall-i ma‘hûda varıp müşâhede ve mu‘tâd üzre vezn ve takdîr eylediklerinde zikr olunan mâ-i mezbûr bir masura vezn ve takdîr olunup sâlifü’z-zikr Sultan Bayezid Hân -aleyhi’r-rahmetü ve’l-gufrân- hazretlerinin su yolu mecrâsına idhâl ve ilhâk olunduğunu müşâhede eylediklerinden sonra mârrü’z-zikr bir masura suyun buçuk masurasın cânib-i vakfa hakk-ı mecrâ ve mürûr için ibkā edip ve buçuk masurasını mûmâ-ileyh Mustafa Ağa murâd eylediği mahalden ifrâz edip mârrü’z-zikr menziline icrâya izin ve icâzetlerini mevlânâ-yı mezbûr mahallinde ketb ü tahrîr ba‘dehû gelip meclis-i şer‘a vukū‘u üzre ihbâr ve takrîr eylemeğin mâ hüve’l-vâki‘ alâ vukū‘ihî bi’t-taleb ketb ve terkīm olundu. Tahrîren fi’l-yevmi’s-sâlis ve’l-ışrîn min şehri Rebî‘ilâhir li sene erba‘a ve hamsîn ve elf.<br><br><br>Şuhûdü’l-hâl: Umdetü’l-meşâyihi’l-izâm eş-Şeyh Mehmed Efendi el-vâ‘iz fî Ayasofya-i kebîr, Fahrü’l-müderrisîni’l-kirâm Veli Efendi b. Nasuh Efendi, Fahrü’l-hutebâ Ahmed Efendi b. Sinan, Süleyman Efendi el-İmâm, Fahrü’l-müderrisîn Abdullah Efendi, es-Seyyid Ömer Çelebi b. es-Seyyid Hüseyin el-Müezzin, Mehmed b. Ahmed imâm-ı Mesih Paşa, Mehmed Ağa b. Hasan bölük sekizinci, Bâli Çavuş b. Abdullah, Ali Çelebi b. Hüseyin el-Kâtib, Mustafa Çelebi b. Ali, Ali Halîfe el-Kâtib, Halil b. Ahmed, Yusuf b. Abdullah, Hasan Çelebi b. Şâtır, Şaban b. Ahmed er-Râcil ve gayruhüm mine’l-huzzâr</p>          <br><a title="Önceki sayfa" style="text-decoration:none" href="./ayrmetin.php?idno=14162"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14164"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b144"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o307"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>