﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 202<br>Hüküm no: 203<br>Orijinal metin no: [44-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dürziler arasındaki arazi, vasiyet ve veraset davalarına bundan böyle şer‘î kanun, nizam ve hükümlerine göre bakılacağı</b><br><br>Taraf-ı vâlâ-yı Meşîhat-penâhîye<br><br>Başvekâlet Dâiresi<br><br>Mektûbî Kalemi<br><br>Aded 51<br><br>Reşâyâ kazâsında mutavattın tâife-i Dürûz beyninde vasiyet maddesine dâir tekevvün eden mesâlih ve de‘âvî tâife-i merkūmeden Şeyh Zaki ma‘rifetiyle rü’yet olunmakda olduğu hâlde kazâ-i mezkûr niyâbet-i şer‘iyesinden terekeleri umûruna müdâhale olunmak istenildiğinden vasiyet maddesinin kadîmî vechile mer‘iyyü’l-icrâ tutulup müdâhale edilmemesi Dürziler tarafından taleb olunduğu ve cereyân eden vasiyetler üzerine taksîm ve tasarruf edilmiş olan emlâk ve arâzîden Reşâyâ ve Hasbeyâ kazâlarıyla ale’l-umûm Cebel-i Dürûz’da ve Cebel-i Lübnan’da milel ve teba‘a-i sâireden ba‘zılarına satılmış ve mürûr-ı zamanla kā‘ide-i şer‘iye ve nizâmiyeye tevfîkan eyâdî-yi âhara geçmiş şeyler bulunacağı vechile cereyân eden mu‘âmelât hükümsüz tutulmak yoluna gidilse bir çok münâza‘ât ve müşkilâta tesâdüfle içinden çıkılamayacak ahvâl zuhûr eyleyeceği mütâla‘âtına ve bu mütâla‘ât cânib-i hükûmetden mukaddemâ yedlerine verilen buyruldular ahkâmına müstenid idiği iddi‘â kılınmakda olmasına göre bu târihe kadar cereyân etmiş olan mu‘âmele hâliyle kalmak üzere bundan <<akdem>> sonra tasarruf-ı emlâk ve arâzîye dâir [45] kâffe-i mu‘âmelâta ve bunlara müte‘allik vasiyet ve verâsetlere dâir zuhûr edecek münâza‘âtdan dolayı mehâkime mürâca‘at vukū‘unda usûl-i şer‘iye ve kavânîn ve nizâmât-ı mer‘iyye ahkâmına tevfîkan rü’yet ve tesviye kılınacağının i‘lânı istîzânını mutazammın Suriye vilâyet-i celîlesinden Dâhiliye Nezâret-i celîlesine meb‘ûs tahrîrât melfûfâtıyla Şûrâ-yı Devlet’e lede’l-havâle tâife-i merkūmenin fırak-ı İslâmiye’den ma‘dûdiyetiyle beraber umûr-ı ta‘biyede ve nikâh misillü mevâdd-ı şahsiyelerinde ikāmetin meslek ve mezâhibine etbâ‘ları ve onlara mürâca‘atları husûsuna usûl-i câriye-i kadîmelerinin külliyen feshi münâsib ve câiz olamayacağı gibi taksîm ve tasarruf edilmiş olan emlâk ve arâzî hakkında yeniden mu‘âmele icrâsı gayr-ı kābil olmağla beraber bir takım münâza‘ât tevellüd edeceği anlaşılmış olduğuna binâen ber-mûceb-i iş‘âr şimdiye değin cereyân eden mu‘âmeleye ilişilmemiş ve bundan böyle emlâk ve arâzîye ve vasiyet ve verâsetlere müte‘allik zuhûr edecek münâza‘âtdan dolayı mehâkime mürâca‘at vukū‘unda usûl-i şer‘iye ve nizâmiye dâiresinde tesviye kılınacağının i‘lânıyla mu‘âmelâtın o yolda cereyân ettirilmesi zımnında vilâyet-i müşârün-ileyhâya me’zûniyet i‘tâsı husûsunun Dâhiliye Nezâret-i celîlesine havâlesi taraf-ı vâlâ-yı Meşîhat-penâhîleriyle Vergi Emâneti’ne ma‘lûmât i‘tâsı tezekkür edildiği Dâhiliye Dâiresi’nden bâ-mazbata ifâde olunarak mûcebince nezâret ve emânet-i müşârün-ileyhâya teblîğ-i keyfiyet kılınmış olmağla ol bâbda emr ü irâde hazret-i men-lehu’l-emrindir.<br><br>Fî 19 Receb sene [1]299 ve fî 24 Mayıs sene [12]98.<br><br>Abdurrahman</p>          <br><a title="Önceki sayfa" style="text-decoration:none" href="./ayrmetin.php?idno=36127"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36129"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b202"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o555"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>