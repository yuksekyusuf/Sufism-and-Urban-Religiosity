﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 526<br>Hüküm no: 633<br>Orijinal metin no: [110a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Tersane emîni Yusuf Efendi Vakfı eski mütevellisinin vakfa borçlu olduğu</b><br><br>Sâbıkan Tersâne-i âmire emîni olup bi’l-fi‘l kendi vakfına meşrûtiyyet üzre mütevellî olan umdetü’l-emâcid ve’l-a‘yân Yusuf Efendi b. Hüseyin tarafından husûs-ı âti’l-beyâna vekîl olduğu Ahmed Efendi b. Ali ve diğer Ahmed Efendi b. Receb şehâdetleri ile şer‘an sâbit olan sulbî oğlu fahrü’l-eşbâh Ahmed Ağa meclis-i şer‘-i şerîf-i enverde vakf-ı mezbûra sâbıkan mütevellî olan vâkıf-ı mûmâ-ileyhin birâderi zahrü’l-emâsil Hasan Ağa mahzarında üzerine bi’l-vekâle da‘vâ ve takrîr-i kelâm edip ammim mezbûr Hasan Ağa zimmetinde bin doksan altı senesi muhâsebe defterleri nâtık olduğu üzre asl-ı mâl-ı vakıfdan ve akār icârâtından makbûz ve kendi mesârifine sarf ile müstehlek ba‘de küllî hesâb taraf-ı vakfa altı yük seksen dokuz bin yedi yüz elli akçe vâcibü’l-edâ deyni bâkī kalmağla hâlâ merkūm Hasan Ağa’ya suâl olunup meblağ-ı bâkī-i mezbûru cânib-i vakf için bana edâ ve teslîme tenbîh olunmak matlûbumdur dedikde gıbbe’s-suâl mütevellî-i sâbık-ı merkūm Hasan Ağa iki bin altı yüz guruşu ben zamân-ı tevliyyetimde Hüsam Ağa nâm kimesne idâne ve teslîm ve zimmetinde iken vefât edip mâ‘adâsı olan üç yük yetmiş yedi bin yedi yüz elli dokuz akçesini ben kendi mesârifime sarf ile istihlâk etmişdim deyû meblağ-ı bâkī-i mezbûrun iki bin altı yüz guruşunu hilâf-ı şart-ı vâkıf bilâ-rehn ve lâ-kefîl idâne edip mâ‘adâsını ber vech-i mübeyyen kendi mesârifine istihlâk etmekle şer‘an kendiye cümlesini damân lâzım gelmeğin mûcebince meblağ-ı bâkī-i mezbûr altı yük seksen dokuz bin yedi yüz elli akçe cümlesini cânib-i vakf için vekîl-i merkūm Ahmed Ağa’ya edâ ve teslîme merkūm Hasan Ağa’ya ba‘de’t-tenbîh mâ vaka‘a bi’t-taleb ketb olundu. Fi’l-yevmi’l-hâdî aşer min Ramazâni’l-mübârek li sene seb‘a ve tis‘în ve elf.<br><br><br>Şuhûdü’l-hâl: İbrahim Efendi b. Mustafa, Mustafa Ağa b. Hasan Ağa, Ahmed Ağa b. Mustafa. </p>          <br><a title="Önceki sayfa" style="text-decoration:none" href="./ayrmetin.php?idno=3576"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3578"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b526"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o676"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>