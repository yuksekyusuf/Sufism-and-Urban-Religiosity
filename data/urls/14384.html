﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 61 Numaralı Sicil (H. 1065- 1066 / M. 1655)<br>cilt: 27,&nbsp;sayfa: 76<br>Hüküm no: 43<br>Orijinal metin no: [8b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vefat eden Fâtıma bt. Ahmed’in annesi Hatice Hâtun hâmile olduğu için karnındaki çocuğa mirastan hisse ayrıldığı, müddeti dolduğu halde doğum yapmadığından ayrılan hissenin diğer vârislere verildiği</b><br><br>Husûs-ı câ’i’z-zikrin mahallinde ketb ve terkīmi iltimâs olunmağın küttâb-ı mahkeme-i muhkemetü’l-beyândan fahrü’l-müderrisîn Mevlânâ Surûrî Mustafa Efendi irsâl olunup ol dahi zeyl-i kitâbda mastûretü’l-esâmî olan müslimîn ile Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de Zal Mahmud Paşa mahallesi sâkinlerinden umdetü erbâbü’t-tahrîr ve’l-kalem zübdetü ashâbü’t-takrîr ve’r-rakam Mahmud Efendi b. el-merhûm Ahmed Efendi’nin sâkin olduğu menziline varıp akd-i meclis-i şer‘-i şerîf eyledikde medîne-i mezkûrede merhûm Kiremitçi Süleyman mahallesi sâkinelerinden olup bundan akdem vefât eden Fâtıma bt. Ahmed Efendi nâm müteveffâtın verâseti vâlidesi Hatice Hâtun bt. Ali ile li eb er karındaşı müşârun-ileyh Mahmud Efendi’ye ve li üm er karındaşı Mehmed b. Hüseyin nâm sagīre münhasıra olduğu şer‘an zâhir ve müte‘ayyin oldukdan sonra mûmâ-ileyh Mahmud Efendi meclis-i mezbûrda işbu hâmileyü’l-kitâb merkūme Hatice Hâtun kıbelinden husûs-ı âti’z-zikri tasdîke vekîli olup merkūmeyi ma‘rifet-i şer‘iyye ile ârifân olan Mehmed Çelebi b. Ahmed ve Mustafa Çelebi b. Mehmed şehâdetleriyle şer‘an vekâleti sâbite olan fahrü’l-kuzât Mustafa Efendi b. Mehmed ile sagīr-i mezbûr Mehmed’in babası ve tesviye-i umûruna kıbel-i şer‘-i şerîfden vasî nasb olan Hüseyin Çelebi b. Ahmed nâm kimesne mahzarlarında ikrâr-ı tâm ve takrîr-i kelâm edip mûrisimiz merkūme Fâtıma’nın cümle metrûkâtı tahrîr ve bundan akdem beynimizde alâ mâ farazallâhü te‘âlâ tevzî‘ ve taksîm olundukda merkūme Hatice Hâtun’un hamli olmağla benim hisse-i şer‘iyyemden kırk üç bin akçe haml-i mezbûrun hissesi olmak üzre ifrâz olunmuşidi, lâkin li üm ihve ve ahavât hamlinin müddeti yüz seksen gün olduğu kütüb-i fıkhiyyede mastûr ve mukayyed olmağın tevakkuf olunup ve meblağ-ı mezbûr dahi emânet vaz‘ olunmuşidi, hâlen müddet-i mezbûre hulûl edip haml-i mezbûr zuhûr etmemekle meblağ-ı mezbûru müvekkile-i mezbûre ile vasiyy-i mersûm yedlerinden ahz ü kabz edip meblağ-ı mezbûra müte‘allik da‘vâdan zimmetlerini ibrâ-i âmm-ı kātı‘ü’n-nizâ‘ ile ibrâ ve iskāt eyledim dedikde, gıbbe’t-tasdîki’ş-şer‘î husûs-ı mezbûru Mevlânâ-yı müşârun-ileyh mahallinde ketb ü tahrîr ba‘dehû meclis-i şer‘a gelip alâ vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâbi‘ min Şa‘bâni’l-mu‘azzam li sene hamsin ve sittîn ve elf.<br><br><br>Şuhûdü’l-hâl: Süleyman Ağa b. Hüseyin, Mehmed Çelebi b. Ahmed, Mehmed Çelebi b. Mustafa, Mahmud Ağa b. Abdülbâkī, Osman Çelebi b. Mehmed ve gayruhüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=14383"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14385"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp061&bsm=eyp061b076"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp061&bsm=eyp061o369"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>