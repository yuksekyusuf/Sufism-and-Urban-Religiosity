﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 262<br>Hüküm no: 163<br>Orijinal metin no: [65b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Anton v. Kostantin’e, bazı Osmanlı Devlet adamlarına yaptığı hizmetlerden dolayı cizye muafiyeti tanındığı</b><br><br>Cizyeden mu‘âfiyet fermânıdır.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>İstanbul sâkinlerinden Anton v. Kostantın zimmî Dîvân-ı Hümâyûn’uma arzuhâl edip mesfûr zimmî ba‘zı ricâl-i Devlet-i aliyyem hizmetinde istihdâm olunan re‘âyâdan olup hizmeti mukābili yalnız cizye-i şer‘iyeden mu‘âf olunmasını inhâ ve fîmâ-ba‘d cizyedârlar tarafından cizye evrâkı tevzî‘iyle rencîde ve te‘addî olunmamak bâbında bir kıt‘a emr-i şerîfim sudûrunu tahrîr ve istirhâm eylediği ecilden Hazîne-i âmiremde mahfûz Cizye Muhâsebesi defterlerine nazar olundukda, ehl-i zimmet re‘âyâlarından ba‘zıları Devlet-i aliyyem hizmetinde vücûda gelen mahâretleri mukābili veyâhûd pîr ü fânî ve amel-mânde olup bir vechile kâr u kisbe iktidârı olmayan kefere yalnız cizye-i şer‘iyeden mu‘âf olmak üzere emr-i şerîfim verilegeldiği mukayyed olmağla ancak istid‘â olunduğu üzere emsâl-i mahsûsası kaydı bulunmadığı derkenâr olundukda imdi istid‘âsı üzere sâire sirâyet etmemek şartıyla yalnız cizye-i şer‘iyeden mu‘âfiyeti için fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda sâdır olan emrim üzere amel edip dahi zimmî-i mesfûr ba‘zı ricâl-i Devlet-i aliyyem hizmetinde istihdâm olunan re‘âyâdan olup hizmeti mukābili yalnız cizye-i şer‘iyeden mu‘âf olmağla sâire sirâyet etmemek şartıyla fîmâ-ba‘d cizyedârlar taraflarından mugāyir-i emr-i âlî-şânım cizye evrâkı tevzî‘iyle zimmî-i mesfûru rencîde ve te‘addî ettirmeyesin. Şöyle bilesin alâmet-i şerîfe i‘timâd kılasın.<br><br>Tahrîren fî-gurreti Rebî‘ülâhir sene [1]221<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32159"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32161"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b262"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o652"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>