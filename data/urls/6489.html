﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 283<br>Hüküm no: 273<br>Orijinal metin no: [39a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Molla Hasan’ın değirmen ve tarlalarını Veliyüddin Efendi’ye sattığı, Veliyüddin Efendi’nin de arsa ve bazı tarlalarını Molla Hasan’a sattığı</b><br><br>Mübâya‘a<br><br>Mahmiye-i İstanbul’da Çarşambapazarı kurbünde Beyceğiz mahalle[sinde] sâkin Molla Hasan b. İbrahim nâm kimesne meclis-i şerîf-i enverde işbu bâ‘isü’l-vesîka el-Hâc Veliyüddin Efendi b. Osman nâm [kimesne] mahzarında ikrâr-ı tâm ve takrîr-i kelâm edip silk-i mülk-i sahîhimde münselik emlâkimden olup vilâyet-i Anadolu’da Birgi kazâsı nevâhîsinden Bandegömü nâhiyesine tâbi‘ Çayır nâm karyede vâki‘ bir tarafdan mâ-i cârî ve bir tarafdan dere ve bir tarafdan Kamuşukoğlu tarlası ve bir tarafdan tarîk-i âm ile mahdûd iki göz mülk su değirmeni ve yine karye-i merkūmede vâki‘ köşk tarlası demekle ma‘rûf bir tarafdan Hatîbzâde tarlası ve bir tarafdan el-Hâc Mustafa tarlası ve bir tarafdan benim âhar tarlalarım ve taraf-ı râbi‘i tarîk-i âm ile mahdûd iki buçuk dönüm mülk tarlamı ve yine karye-i merkūmede vâki‘ Saraylı tarlası demekle arîf bir tarafdan Koçmaroğlu İsmail ve bir tarafdan Abdurabbinnebi oğlu Mustafa ve bir tarafdan Köşkoğlu Mehmed tarlaları ve taraf-ı râbi‘i tarîk-i âm ile mahdûd bir dönüm mülk tarlamı mezbûr el-Hâc Veliyüddin Efendi’nin yedinde mülk ve hakkı olup karye-i merkūmede bir tarafdan Osman mülkü ve bir tarafdan benim mülküm ve bir tarafdan Hatîbzâde Ali Beşe mülkü ve bir tarafdan tarîk-i âm ile mahdûd mülk menzil arsasıyla yine karye-i mezbûrede vâki‘ bir tarafdan ırmak ve bir tarafdan Macari? ve bir tarafdan Halil tarlası ve bir tarafdan ba‘zan el-Hâc Hüseyin oğlu tarlası ve ba‘zan tarîk-i âm ile mahdûd kestanelik tarlası demekle ma‘rûf iki dönüm mülk tarla ile seksen guruşa alâ-tarîkı’l-mukāyaza mezbûr el-Hâc Veliyüddin Efendi’ye temlîk ve her birini mahallerinde kabz ve tasarrufumda tarafımdan taslît eylediğimde ol dahi ba‘de’t-temellük ve’l-kabûl menzil arsasıyla tarlayı bana temlîk ve mahallinde kabz ve tasarrufa tarafından beni tastît eyledikde ben dahi temellük ve kabûl ve meblağ-ı mezbûr seksen guruşu yedinden tamâmen ahz u kabz eylediğimden sonra husûs-ı mezbûrlara ve sâir hukūka müte‘allıka kalîl ü kesîr, celîl ü hakīr âmme-i de‘âvî ve muhâsamâtdan ve kâffe-i mutâlebât ve eymândan her birimiz âharın zimmetini ibrâ ve ıskāt eyledik ba‘de’l-yevm tahdîd olunan değirmen ve iki tarlalar mezbûr el-Hâc Veliyüddin Efendi’nin mülkü olup benim kat‘an alâka ve medhalim kalmayıp ve arsa-i mahdûde-i mezkûre ile tarla benim mülküm olup mezbûr el-Hâc Veliyüddin Efendi’nin kat‘an alâka ve medhali kalmamışdır, tarafeyn ber-vech-i muharrer mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 15 S sene 1153.<br><br>Şuhûdü’l-hâl: Çukadâr Mehmed b. Abdullah, Süleyman b. Abdullah, Sarrâc Mustafa b. Ali, Hasan b. Mustafa, Mustafa Çelebi b. el-Hâc Ali, Abdulkadir Ağa b. Ali, Kandil Süleyman Ağa b. Abdullah, Mehmed Beşe b. Halil, İsmail b. Abdurabbinnebi, el-Hâc Süleyman b. Mehmed</p>          <br><a title="Önceki sayfa" style="text-decoration:none" href="./ayrmetin.php?idno=6488"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6490"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b283"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o644"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>