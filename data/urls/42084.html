﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 528<br>Hüküm no: 554<br>Orijinal metin no: [137b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hasan Çavuş’un İsmail Ağa’daki alacağını tahsil etmesi</b><br><br>Mahmiye-i İstanbul’da Beyceğiz mahâllesinde sâkin işbu râfi‘ü’l-vesîka Hasan Çavuş b. Mehmed nâm kimesne mahmiye-i mezbûrda meclis-i şer‘de el-Hâc İsmail Ağa b. Ahmed nâm kimesne mahzarında üzerine da‘vâ ve takrîr-i kelâm edip mezbûr el-Hâc İsmail Ağa ile gāib ani’l-meclis İsmail Beşe b. Abdülmümin ve Hüseyin Çelebi b. Hasan b. Abdullah zimmetlerinde işbu yedimde olan hüccet-i şer‘iyye nâtıka olduğu üzere cihet-i deyn-i şer‘îden üç yüz guruş hakkım olup meblağ-ı mezbûrdan her biri âharın zimmetine lâzım gelen meblağa tarafeynden emr ü kabûlü hâviye kefâlet-i sahîha-i şer‘iyye ile kefil olmalarıyla hâlâ meblağ-ı mezbûr üç yüz guruşu asâlet ve kefâletine binâen mezbûr el-Hâc İsmail Ağa’dan taleb ederim, suâl olunup alıverilmesi matlûbumdur dedikde, gıbbe’s-suâl el-Hâc İsmail Ağa cevâbında müdde‘î-i mezbûra ancak cihet-i deyn-i şer‘îden yüz guruş zimmetinde lâzımü’l-edâ deyni olduğunu ikrâr lâkin ber-vech-i muharrer kefâletini inkâr edicek müdde‘î-i mezbûrdan müdde‘âsına mutâbıka beyyine taleb olundukda udûl-i ahrâr-ı ricâl-i Müslimînden ve mahmiye-i mezbûrede Gedikpaşa mahâllesinde sâkin Mustafa Çelebi b. Ahmed ve Yenikapı kurbünde sâkin Hasan Çavuş b. Ali nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ müdde‘î-i mezbûr Hasan Çavuş’un işbu yedinde olan hüccet-i şer‘iyye nâtıka olduğu üzere mezbûr el-Hâc İsmail Ağa ile gāibân ani’l-meclis İsmail Beşe b. Abdülmümin ve Hüseyin Çelebi b. Hasan b. Abdullah zimmetlerinde üç yüz guruş hakkı olup mezbûr el-Hâc İsmail Ağa ile gāibân-ı mezbûrân İsmail Beşe ve Hüseyin Çelebi’den her biri meblağ-ı mezbûr üç yüz guruşdan âharın zimmetine lâzım gelen meblağa bundan akdem bizim huzûrumuz[da] tarafeynden emr u kabûlü hâviye kefâlet-i sahîha-i şer‘iyye ile kefil oldu, biz bu husûsa bu vech üzere şâhidleriz şehâdet dahi ederiz [deyü] her biri edâ-yı şehâdet-i şer‘iyye eylediklerinde, ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm meblağ-ı mezbûr üç yüz guruşu asâleten ve kefâleten müdde‘î-i mezbûr Hasan Çavuş’a edâ ve teslîme mezbûr el-Hâc İsmail Ağa’ya tenbîh birle mâ-vaka‘a bi’t-taleb ketb olundu.<br><br>Fi’l-yevmi’s-sâlis min-Şa‘bâni’l-mu‘azzam li-sene sitte aşere ve mi’e ve elf.<br><br>Şuhûdü’l-hâl: el-Hâc Mehmed Efendi, İsmail Efendi, Veliyüddin Efendi, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=42083"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42085"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b528"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o555"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>