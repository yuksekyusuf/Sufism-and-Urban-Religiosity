﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 3 Numaralı Sicil (H. 993 - 995 / M. 1585 - 1587)<br>cilt: 22,&nbsp;sayfa: 82<br>Hüküm no: 76<br>Orijinal metin no: [10b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Fâtıma bt. İskender’in mülkiyyet iddia ettiği evin İbrahim b. Pilak’a ait olduğu ve zevcesi Hafsa Hâtun’dan satın aldığının tespit edildiği</b><br><br>Medîne-i Ebâ Eyyûb el-Ensârî -aleyhi rıdvânü’l-meliki’l-Bârî- mahallâtından Otakçıbaşı mahallesinde sâkine Fâtıma bt. İskender nâm hâtun mahfil-i kazâda işbu sâhibü’s-sicil İbrahim b. Pilak nâm kimesne mahzarında takrîr-i da‘vâ kılıp bundan akdem mahalle-i mezbûrede vâki‘ bir tarafı İskender b. Abdullah ve bir tarafı Muslihiddin ve bir tarafı Hasan [b.] Bâli nâm kimesneler mülklerine ve bir tarafı tarîk-i âma müntehî olan mülk menzilimi mezbûr İbrahim bi-gayrı hakkın tasarruf eder şer‘le suâl olunup tasarrufdan men‘ olunmasın taleb ederin deyicek gıbbe’s-suâl mezkûr İbrahim menzil-i mezbûru menkûham olan Hafsa nâm hâtundan iki bin akçeye ben iştirâ edip el-ân benim mülk-i müşterâmdır deyû cevâb vericek mezkûre Hafsa ihzâr olunup suâl olundukda menzil-i mezbûru merkūm zevcime ben sattım ben dahi Hasan b. Nebi nâm kimesneden iki bin akçeye iştirâ ettim deyip mersûm Hasan’ı ihzâr eyleyip suâl olunsun dedikde mezkûr Hasan fi’l-vâki‘ menzil-i mesfûru sâlifü’z-zikr Hafsa’ya ben sattım ben dahi müdde‘iye-i merkūmeden üç bin akçeye sâbıkan Anadolu kazaskeri olan a‘lemü’l-ulemâ’i’l-mütebahhirîn efdalü’l-fuzalâ’i’l-müte’ahhirîn Bahaddinzâde Efendi hazretleri Havâss-ı Kostantıniyye kadısı iken iştirâ edip semenini edâ ettiğime dahi müşârün-ileyh Efendi imzâsıyla elimde hüccet-i şer‘iyye vardır nazar olunsun deyû cevâb vermeğin ibrâz eylediği hüccete nazar olundukda mezkûre Fâtıma menzil-i mezkûru merkūm Hasan’a üç bin akçeye bey‘ edip teslîm-i mebî‘ ve kabz-ı semen ettiği mastûr ve musarrah olup mazmûnunun sübûtu için zeylinde olan şuhûddan Hasan Halîfe b. Menteş nâm imâm meclis-i şer‘-i şerîfde mersûme Fâtıma menzil-i mârrü’z-zikri mezbûr Hasan’a üç bin akçeye bey‘ ettim deyû ikrâr ettiğine şehâdet edicek müdde‘iye-i mezbûre dahi üç bin akçeye bey‘ edip sekiz yüz akçesin kabz ettim ile’l-ân bâkīsi zimmetinde deyndir deyû bey‘a mu‘terife olduğuna binâen menzil-i mezkûr merkūm İbrahim’in mülk-i müşterâsı olup gayrın hakkı ve dahl ve ta‘arruzu kalmadığı sâbit ve zâhir olıcak akd-i mersûm fesâd ve halelden ârî ve nehc-i sıhhat ve sedâd üzre cârî olmağın sıhhat-i bey‘ ve şirâya hükm olundukdan sonra mâ vaka‘a bi’t-taleb kayd olunup yed-i tâlibe def‘ olundu ki lede’l-hâce müzekkir-i mâ cerâ ve mübeyyin mâ mazâ ola. Tahrîren fî selhi şehri Zilhicce li sene 993.<br><br><br>Şuhûdü’l-hâl: Ferhad Bey b. Abdullah, Ali Halîfe b. Ahmed el-İmâm bi-câmi‘-i Merkez Efendi, Mustafa Çelebi b. Mehmed el-İmâm bi-mahalle-i Otakçı, İbrahim b. Mahmud el-Müezzin, Ali b. Satılmış, Ali b. Hasan, Sefer b. Ali, Yusuf b. Abdullah, Hüseyin b. Mehmed, Bâli b. Hüseyin, Mehmed b. Ali ve gayruhüm </p>          <br><a title="Önceki sayfa" style="text-decoration:none" href="./ayrmetin.php?idno=12514"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12516"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp003&bsm=eyp003b082"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp003&bsm=eyp003o248"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>