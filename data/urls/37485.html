﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 677<br>Hüküm no: 541<br>Orijinal metin no: [126a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Beşir b. Abdullah’ın hayatta iken Şahin b. Abdullah’ı azat ettiği</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın savb-ı şer‘den me’zûnen irsâl olunan İmâmzâde Mevlânâ Mehmed Efendi b. Ahmed Efendi irsâl olunup ol dahi mahmiye-i İstanbul’da Kiçi Hatun mahallesinde sâkin Hasan Ağa b. Abdurrahman’ın menziline varıp zeyl-i vesîkada muharrerü’l-esâmî Müslimîn huzûrlarında akd-i meclis-i şer‘-i şerîf eyledikde Dergâh-ı âlî yeniçerilerinden ve mahmiye-i mezbûrede Tülbentci Hüsam mahallesinde sâkin iken bundan akdem vefât eden Harrât el-Hâc Beşir b. Abdullah b. Abdullah’ın zâhirde vâris-i ma‘rûfu olmamağla mecmû‘-ı muhallefâtı cânib-i beytülmâle âid oldukdan sonra müteveffâ-yı mezbûra rıkk-ı sâbıkını mu‘terif olan uzun boylu, açık kaşlı, sarı elâ gözlü, Macariyyü’l-asl râfi‘ü’l-kitâb Şahin b. Abdullah nâm şâbb-ı emred meclis-i ma‘kūd-ı mezbûrda mahmiye-i mezbûrede Yeniçeri Beytülmâli emîni olup husûs-ı âti’z-zikrde husûmet ve redd-i cevâba kıbel-i şer‘den me’zûn olmağla kendüye rık olup müteveffâ-yı mezbûrun terekesinden olmak zu‘muyla vaz‘-ı yed eden el-Hâc Hüseyin Ağa b. Muslu mahzarında üzerine da‘vâ ve takrîr-i kelâm edip müteveffâ-yı mezbûr el-Hâc Beşir b. Abdullah b. Abdullah yedinde mülk ve hakkı olduğum halde fevtinden bir sene mukaddem beni huzûr-ı Müslimînde malından âzâd etmekle ben sâir ahrâr-ı asliyât gibi hür olmuş iken emîn-i mezbûr bana rık olmak üzere vaz‘-ı yed eder suâl olunup sebîlim tahliye olmak matlûbumdur dedikde gıbbe’s-suâl ve’l-inkâr müdde‘î-i mezbûrda müdde‘âsına beyyine taleb olundukda udûl-ı ahrâr-ı ricâl-i Müslimînden Süleyman Ağa mahallesinden Mustafa b. Ömer Efendi b. Abdullah li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffâ-yı mezbûr el-Hâc Beşir b. Abdullah b. Abdullah hâl-i kemâl-i sıhhatinde fevtinden bir sene mukaddem bizim huzûrumuzda malından âzâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye edip ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vâki‘ hâli mevlânâ-yı mezbûr mahallinde ketb ü tahrîr ba‘dehû ma‘an mürsel Mehmed b. Halil ve Hasan b. Abdullah ile meclis-i şer‘a gelip inhâ ve takrîr etmeğin mâ-vaka‘a kayd şüd.<br><br>Fî gurre-i Cumâdelevvel sene 1110.<br><br>Şuhûdü’l-hâl: Mehmed Efendi b. Mustafa, Hasan Ağa b. Abdurrahman, Mehmed Ağa b. Abdullah, Baba Yusuf b. Abdullah, Mehmed Ağa b. Mustafa, İbrahim Beşe b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=37484"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37486"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0677"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1119"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>