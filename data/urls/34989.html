﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 384<br>Hüküm no: 336<br>Orijinal metin no: [123-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dülger Aleksi’nin yıkılan kereste dükkânına yaptığı harcamaların bir bölümüne karşılık dükkân gediği hissedârlarından Abacı İsak’ın vârislerinden üç bin kuruş alıp zimmet ibrası yaptığı</b><br><br>Keresteci nizâ‘ına dâir<br><br>[Ma‘rûz]<br><br>Mübârek ve mes‘ûd rikâb-ı kamer-tâb-ı merâhim-nisâb-ı Husrevâne’ye takdîm-i arzuhâl eden Dülger Aleksi veledü’l-hâlik Keresteci Yuvan v. Kostandi zimmî bi’l-ma‘iyye rü’yete memûr evkāf müfettişi İstanbul pâye-i celîlesiyle mübâhî izzetlü fazîletlü es-Seyyid Mehmed Emin Âsaf Beyefendi hâzır olduğu hâlde evvelen şifâhen sâdır olan fermân-ı âlîlerine imtisâlen Çarşamba günleri huzûr-ı cenâb-ı mu‘allâ-elkāb-ı Fetvâ-penâhî’de ve ba‘dehû bâb-ı hazret-i müşârün-ileyhde İstanbul kādıları dâ‘îlerine tahsîs buyurulan dâirede müfettiş-i mûmâ-ileyh tarafından meb‘ûs Kâtib Hüseyin Hamdi Efendi hâzır olduğu hâlde akd olunan meclis-i şer‘-i münîrde fi’l-asl medîne-i Kayseriye’ye tâbi‘ İstefan karyesi re‘âyâsından olup İslimye kasabasında li-ecli’t-ticâre mütemekkin iken bin iki yüz kırk yedi senesi hilâlinde hâlik olan Abacı İsak v. Sava v. Atam zimmînin verâseti karye-i merkūmede mütemekkineler zevce-i metrûkesi Elisavit bt. Mihal v. Nikola Nasrâniye ile sulbiye kebîre kızı Marya Nasrâniye ve sulbî kebîr oğlu Yuvan zimmîye ba‘de’l-inhisâr nefsinden asıl ve anası ve kız karındaşları mersûmetân Elisavit ve Marya Nasrâniyeler taraflarından husûs-ı âti’l-beyânda vekîlleri olduğu şahıslarını bilir karye-i mezbûre re‘âyâsından Dül[g]er Haralambos v. Vasil ve Taşçı Mihal v. Yuvan nâm zimmîler şehâdetleriyle sâbit olan derûn-ı arzuhâlde ismi mastûr mesfûr Yuvan zimmî ile karye-i mezkûrede mütemekkin diğer Yuvan v. Yuvakim v. İsayi nâm zimmînin yeğeni ve tarafından zikri âtî husûsda vekîl olduğu şâhidân-ı mersûmân şehâdetleriyle sâbit olan Aleksan v. İsteryo zimmî muvâcehelerinde İstanbul hısnı ebvâbından Bahçekapısı’ndan hurûcda cânib-i yesârda vâki‘ bir tarafdan karakolhâne ve bir tarafdan çeşme ve bir tarafdan kömürcü Mahmud Ağa mağazası ve taraf-ı râbi‘i tarîk-i âm ile mahdûd senevî altmış sekiz guruş kirâ-yı kadîmeli mukaddemâ iki ve el-yevm üç bâb fevkānî oda ve bir matbah ocağını müştemil ma‘rifet-i şer‘le mu‘âyene olunan bir bâb vakıf keresteci dükkânı bâ-temessük-i mütevellî bi’l-icâreteyn müstakıllen benim taht-ı tasarrufumda ve derûnunda mevcûde beyne’l-esnâf gedik ta‘bîr olunur vakıf âlât-ı lâzıme-i ma‘lûme dahi yüz yirmi sehm i‘tibârıyla otuz dört sehm bir sülüs hisse-i şâyi‘ası benimle gāibûn ani’l-beled anam Despina bt. Ağban? Nasrâniye ve li-ebeveyn er karındaşlarım Mihail ve Kostandi ve Gavril zimmîlerin ve altmış sekiz sehm iki sülüs hisse-i şâyi‘ası asıl ve müvekkiletân-ı [müvekkilûn-ı] mersûmûn Yuvan ve Elisavit ve Marya Nasrâniyelerin ve mâ‘adâ on yedi sehm hisse-i şâyi‘ası müvekkil-i mersûm diğer Yuvan zimmînin bâ-temessükât-ı mütevellî ve iştirâken taht-ı tasarrufumuzda olup ancak bundan akdem karakolhâne-i mezkûr bâ-irâde-i seniyye inşâ olunduğu esnâda ber-vech-i muharrer müstakıllen mutasarrıf olduğum dükkân-ı mezkûr bi’l-îcâb hedm olunmuş olduğundan emsâli üzere benimle asıl ve müvekkilûn-ı mersûmûn iştirâken inşâya rağbet etmediklerine mebnî ben dükkân-ı mezkûru müştemilât-ı mezkûresiyle mâ‘an müstakıllen kendi mâlımdan sekiz bin guruş harc ü sarfla binâ ve inşâ eylediğimden meblağ-ı merkūm sekiz bin guruşdan asıl ve müvekkilûn-ı mersûmûnun hisselerine isâbet eden meblağı bundan mukaddem da‘vâya tasaddî etmiş idim el-hâletü hâzihî asıl ve vekîlân-ı mersûmûn Yuvan ve Aleksan zimmîler benim ber-vech-i meşrûh masrûfuma i‘âne olarak asıl ve vekîlûn-ı mersûmûnun vech-i muharrer üzere mutasarrıf oldukları sâlifü’l-beyân altmış sekiz sehm iki sülüs hisse-i şâyi‘a ile on yedi sehm hisse-i şâyi‘a için kendi ve müvekkilûn-ı mesfûrûnun mâllarından rızâlarıyla teberru‘an bana üç bin guruş vermeye ta‘ahhüd etmeleriyle ben dahi râzı olup meblağ-ı mezkûr üç bin guruşdan mâ‘adâ bi’l-cümle husûs-ı mezkûra müte‘allika âmme-i da‘vâdan asıl ve müvekkilûn-ı mersûmûn Yuvan zimmî ve Elisavit ve Marya ve diğer Yuvan zimmînin zimmetlerini kabûle mukārin ibrâ ve iskāt edip bu vechile kat‘-ı münâza‘a eyledik deyü ikrâr ve tasâdıkları <<huzûr>> tescîl ve huzûr-ı âlîlerine i‘lâm olundu.<br><br>Fî 16 Ca sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34988"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34990"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b384"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o589"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>