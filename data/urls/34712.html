﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 106<br>Hüküm no: 59<br>Orijinal metin no: [22-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zeliha Hatun’un abacı terzisi dükkânındaki âletlerle ilgili iddiasında haksız olduğu</b><br><br>Mukābele şüd<br><br>Eski Yağkapanıkapısı hâricinde abacı terzisi dükkânı nizâ‘ı<br><br>Ma‘rûz<br><br>Sâhibe-i arzuhâl Zeliha Hatun ibnetü’l-müteveffâ Saka Mehmed b. Mehmed tarafından husûs-ı âti’l-beyânda vekîl olduğunu zâtını ârifân Arpacı Mehmed b. Osman ve Balıkçı Selim b. Hasan nâm kimesneler şehâdetleriyle sâbit olan es-Seyyid Mustafa Ağa b. el-Hâc İbrahim bi’l-ma‘iye rü’yete memûr Evkāf-ı Hümâyûn müfettişi fazîletlü semâhatlü Mîr es-Seyyid Mehmed Emin Âsaf Efendi tarafından mürsel Kâtib Hüseyin Efendi hâzır olduğu hâlde meclis-i şer‘-i münîrde zikri âtî nısf terzi gediğine vaz‘-ı yedi mütehakkık olan derûn-ı arzuhâlde ismi mastûr Terzi es-Seyyid Feyzullah Usta b. es-Seyyid Osman nâm kimesne muvâcehesinde mahrûse-i Galata hısnı ebvâbından Eski Yağkapanıkapısı hâricinde İzzet Usta ve Kebeci Yorgi zimmî dükkânları beynlerinde kâin bir bâb abacı terzisi dükkânı derûnunda mevcûde beyne’l-esnâf gedik ta‘bîr olunur âlât-ı lâzıme-i ma‘lûmenin nısf hisse-i şâyi‘ası müvekkilem mezbûre Zeliha Hatun’un babası müteveffâ-yı merkūm Saka Mehmed’in hayatında yedinde mülkü ve ba‘de vefâtihî nısf gedik-i mezkûr sulbiye kebîre kızı ve hasran vârisesi olan müvekkilem mezbûre Zeliha Hatun’a mevrûs olmuş iken nısf gedik-i mezkûru merkūm es-Seyyid Feyzullah Usta fuzûlî ve bi-gayrı hakkın zabt ve vaz‘-ı yed <<etmekle>> eder olmağla nısf gedik-i mezkûrdan keff-i yed ve müvekkilem merkūmeye teslîme mezbûr es-Seyyid Feyzu[llah] Usta’ya tenbîh olunmak bi’l-vekâle murâdımdır deyü da‘vâ ettikde merkūm es-Seyyid Feyzullah Usta dahi cevâbında <<vaz‘-ı yed>> nısf gedik-i mezkûra vaz‘-ı yedini ikrâr u i‘tirâf edip lâkin müvekkilem mezbûre Zeliha Hatun’un babası müteveffâ-yı merkūm Saka Mehmed hayatında İbrail kasabasında ikāmete memûr iken nısf gedik-i mezkûru âhara bey‘e tarafından Ünyeli Karavanoğlu el-Hâc Hasan b. Ahmed nâm kimesneyi tevkîl etmekle işbu yedimde olup bin iki yüz kırk üç senesi Saferi’l-hayrı’nın yedinci günü târihiyle müverraha ve ol târihde mahrûse-i Galata kādısı bulunan merhûm Nidai Efendi’nin imzâ ve mührünü hâviye bir kıt‘a isbât-ı vekâlet hücceti nâtıka olduğu üzere vekîl-i mezbûr el-Hâc Hasan müvekkil-i mezbûra Saka Mehmed tarafından ber-vech-i muharrer vekâletini mahzar-ı hasm-ı câhidde da‘vâ ve ber-vech-i muharrer müdde‘âsını Rizeli el-Hâc Mehmed Kapudan b. el-Hâc Hamza ve sefîne yazıcılarından Rizeli <<el-Hâc>> Ahmed Yazıcı b. Mustafa nâm şâhideyn-i mu‘addileyn şehâdetleriyle isbât etmeğin mûcebince mezbûr el-Hâc Hasan’ın vekâletine ba‘de’l-hükm merkūm el-Hâc Hasan nısf gedik-i mezkûru yine târih-i merkūm ile müverraha kādı-i mûmâ-ileyhin imzâ ve hâtemini hâviye bir kıt‘a mübâya‘a hücceti mantûkunca bana tarafeynden bi’l-emr ve’l-kabûl bâtten ve sahîhan bin üç yüz guruş semen-i medfû‘ ve makbûza bi’l-vekâle bey‘ ü temlik ve teslîm eylediğinde ben dahi ber-vech-i muharrer iştirâ ve temellük ve tesellüm ve kabz ü kabûl etmemle bi-hakkın vaz‘-ı yed ederim deyü ba‘de’d-def‘ ve’l-inkâr dâfi‘-i merkūm es-Seyyid Feyzullah Usta ber-vech-i muharrer eylediği def‘ini ve mazmûn-ı hücceteyn-i mezkûreteyni mahkeme-i mezkûre muhzırânından olup lede’t-tezkiye adâletleri sahîh olan Tahtacı Ebûbekir Çelebi b. Ömer ve Ahmed Çelebi b. Mustafa şehâdetleriyle bi’l-muvâcehe ber-nehc-i şer‘î isbât etmeğin mûcebiyle müdde‘î-i vekîl-i mezbûr es-Seyyid Mustafa Ağa bi’l-vekâle da‘vâ-yı mezkûresiyle merkūm es-Seyyid Feyzullah Usta’ya bî-vech-i şer‘î mu‘ârazadan men‘ olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 27 Ş sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34711"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34713"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b106"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o640"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>