﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 66<br>Hüküm no: 27<br>Orijinal metin no: [4b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Donanma bedeliyesi toplamak için Ahyolu kazası köylerine giden Süleyman Beşe b. Ali’nin, bazı köylülerin saldırısına uğrayıp mallarının yağmalandığı</b><br><br>İşbu bâ‘isü’l-kitâb Süleyman Beşe b. Ali nâm yeniçeri mahfil-i kazâya Ahyolu kazâsı tevâbi‘inden Kaluva nâm karye sükkânından Kurd v. Bilyo? ve Dimo v. Abko nâm zimmîleri ve Zabernova nâm karye sükkânından İstemad v. Yovan nâm zimmîyi ihzâr ve üzerlerine da‘vâ edip işbu sene-i mübârekede Karadeniz’e çıkacak donanma-i hümâyûn mühimmâtıʼçün kazâ-i mezbûrun nevâhîsinden bir kıt‘a şayka bedeliyesi seksen bin akçe cem‘ ve tahsîl olunmağıçün emr-i şerîf-i âlî-şân vârid olup husûs-ı mezbûra meʼmûr olan Tuna Defterdârı İbrahim Efendi zikr olunan nevâhî re‘âyâsından meblağ-ı mezbûru taleb eyledikde hâzır akçeleri bulunmamağın re‘âyâ benden kırk bin akçe istikrâz edip ve kırk bin akçeyi dahi ba‘zı kimesnelerden alıp müşârun-ileyh İbrahim Efendi’ye teslîm eylediklerinden sonra cümle re‘âyâ bir yere gelip meblağ-ı mezbûr seksen bin akçeyi terâzî ve ittifâk ile zikr olunan nevâhî karyelerine tevzî‘ ve taksîm edip hâkimü’ş-şer‘den mürâsele alıp cümlesi sekiz karyeden sekiz nefer âdem ta‘yîn edip benimle karye be-karye gezip sâir karyelerden bilâ-nizâ‘ cem‘ ve tahsîl edip zikr olunan Kaluva ve Zabernova karyelerine geldiğimizde mezbûrlar bir akçe vermeyip biz dahi hâkimü’ş-şer‘e varalım mürâsele getirelim deyü kalkıp kasabaya gelirken mezkûrûn zimmîler ve zikr olunan karyeler halkı üzerimize gelip yanımızda olan esvâb ve emvâlimizi gāret edip ve merkūm İstemad sol ayağımı taşla urup mecrûh eyledi, suâl olunup takrîrleri tahrîr olunmak matlûbumdur dedikde gıbbe’s-suâl mezbûrûn zimmîler husûs-ı merkūmdan kat‘an haberimiz yokdur deyü bi’l-külliyye inkâr edip gıbbe’l-istişhâd kazâ-i mezbûr tevâbi‘inden Anheliçe nâm karye sükkânından Yani v. Dimo ve Yorgi v. Meskov ve Vaslikoz nâm karyeden Yani v. Dimo ve Kosta v. Liva nâm zimmîler li-ecli’ş-şehâde hâzırûn olup fi’l-hakīka hâl bu minvâl üzere olup zikr olunan zimmîler karyeteyn-i merkūmeteyn ahâlîsi ile mezbûr Süleyman Beşe’yi basıp emvâlini gāret edip ve mezkûr İstemad taşla sol ayağını urup mecrûh eyledi biz gördük, bu husûsa şâhidleriz, şehâdet dahi ederiz deyü edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle oldukdan sonra mâ vaka‘a bi’t-taleb ketb olundu.<br><br>Hurrire fi’t-târihi’l-mezkûr.<br><br>Şuhûdü’l-hâl: Mustafa Beşe b. Abdullah er-râcil, Emrullah b. Hasan, el-Hâc Mahmud b., Hasan Beşe, Nuh Beşe b. Arslan, ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39318"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39320"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b066"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o433"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>