﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 469<br>Hüküm no: 362<br>Orijinal metin no: [113a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Halil Bey b. Cafer b. Abdullah’ın varislerinin Hasan Bey b. Abdullah üzerine açtıkları alacak davasını delillendiremedikleri</b><br><br>Bundan akdem Basra vâlîsi oldukdan sonra vedâ‘-ı âlem-i fânî eden merhûm Halil Paşa’nın hazîne kâtibi olmağla nefs-i Basra’da fevt olan Halil Bey b. Cafer b. Abdullah’ın verâseti Âişe Hatun bt. Ali ile li-ebeveyn er karındaşı olan Mehmed ve li-ebeveyn kız karındaşı Fâtıma Hatun’a munhasıra olduğu şer‘an zâhir ve müte‘ayyen oldukdan sonra zâtını ma‘rifet-i şer‘iye ile ârifân olan Hasan Çelebi b. Mehmed ve Ahmed Ağa b. Mehmed ta‘rîfleri ile mu‘arrefe olan mezbûre Âişe Hatun asâleten ve kendi tarafından asil ve mezbûre Fâtıma tarafından husûs-ı âti’z-zikre vekîl olduğu mezbûrenin dahi zâtını ârifân mezbûr Hasan Çelebi ve Ahmed Ağa şehâdetleriyle sâbit olan mezbûr Mehmed asâleten ve vekâleten dîvân-ı kāimmakām-ı hazret-i sadrazamîde ma‘kūd meclis-i şer‘-i şerîfde paşa-yı mûmâ-ileyhin hazînedârı olan işbu rafi‘ü’l-kitâb Hasan Bey b. Abdullah mahzarında üzerine da‘vâ ve takrîr-i kelâm edip mevrûsumuz Halil Bey’in cihet-i deyn-i şer‘iyeden paşa-yı mûmâ-ileyh zimmetinde iki yüz yirmi beş guruş hakkı olmağla mezbûr Halil Bey meblağ-ı mezbûru paşa-yı mûmâ-ileyhden taleb ve da‘vâ ve ahz u kabz ve kendiye îsâle hâl-i hayatında işbu mezbûr Hasan Bey’i vekîl edip ve deyn-i merkūm nâtık paşa-yı mûmâ-ileyhin temessükünü merkūma teslîm ol dahi ba‘de’l-kabûl meblağ-ı mezbûru paşa-yı mûmâ-ileyhden bi’l-vekâle ahz u kabz ve kendi mesârifine sarfla istihlâk eylediğinden sonra mevrûsumuz mezbûr Halil Bey meblağ-ı mezbûru kable’l-ahz fevt olmağla ırsen bize isâbet etmeğin hâlâ suâl olunup meblağ-ı mezbûru bize edâya mezbûr Hasan Bey’e tenbîh olunmak matlûbumuzdur dediklerinde gıbbe‘s-suâl ve akībe’l-inkâr müdde‘iyân-ı mezbûrândan müdde‘âlarına beyyine taleb olundukda ıtyân-ı beyyineden ızhâr-ı aczile istihlâf etmeğin fi’l-hakīka meblağ-ı mezbûr iki yüz yirmi beş guruş mûmâ-ileyh Halil Paşa’dan bi’l-vekâle azh u kabz etmeyip ol vechile meblağ-ı mezbûrun verese-i mezbûrûna edâsı üzerine lâzım gelmediğine mezbûr Hasan Bey’e yemîn teklîf olundukda ol dahi hasbe’l-mesûl yemîn billâhi te‘âlâ etmeğin mûcebiyle müdde‘iyân-ı mezbûrâna bilâ-tenbîh bî-vech mu‘ârazadan men‘ olunup mâ hüve’l-vâki‘ bi’t-taleb ketb u tahrîr olundu.<br><br>Fi’l-yevmi’s-sâdis min-Zilhicceti’ş-şerîfe li-sene seb‘a ve mie ve elf.<br><br>Şuhûdü’l-hâl: Umdetü erbâbü’t-tahrîr ve’r-rakām tezkire-i evvel Yusuf Efendi, zübdetü ashâbi’t-tastîr ve’r-rakām tezkire-i sânî Hâfız Efendi, fahrü’l-eşbâh ve’l-a‘yân Mehmed Ağa ser-çavuşân, fahrü’l-akrân el-Hâc Abdurrahman Ağa tâbi‘-i mûmâ-ileyh, es-Seyyid Hasan Bey b. Mehmed, Hasköylü Mehmed Çavuş, fahrü’l-akrân Ömer Ağa, el-Hâc Halil Efendi b. Mehmed, Ali Beşe çukadâr ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=28777"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28779"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b469"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o803"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>