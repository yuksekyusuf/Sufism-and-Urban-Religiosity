﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 231<br>Hüküm no: 144<br>Orijinal metin no: [47a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed b. Hüseyin’in vadesi dolduğu iddiasıyla alacaklısı Mehmed b. Ahmed’e açtığı davada haklı bulunduğu</b><br><br>Mahmiye-i İstanbul’da Çerâğī Hamza mahallesinde sâkin Ahmed b. Hüseyin meclis-i şer‘-i hatîr-i lâzımü’t-tevkīrde Molla Ahaveyn mahallesinde sâkin Mehmed b. Ahmed mahzarında üzerine da‘vâ ve takrîr-i kelâm edip mezbûr Mehmed zimmetinde bin yüz yedi Şa‘bâni’l-mu‘azzam’ı gurresi olan yevm-i ahad ibtidâsından otuz gün tamamınadek müeccel ve mev‘ûdün-bih yeşil çukaya kaplı nâfe kürk bahâsından yirmi esedî guruş hakkım olup târih-i kitâb günü ki yevmü’l-isneyndir gurûb vukū‘uyla ecel-i mezkûr otuz gün tamam olmağla meblağ-ı mezbûru hâlâ edâya tenbîh olunması matlûbumdur dedikde gıbbe’s-suâl mezbûr Mehmed cevâbında müdde‘î-i mezbûra sene-i mezkûre şehr-i Şa‘bân’ının gurresinden otuz gün tamamınadek müeccel sâlifü’z-zikr nâfe kürk bahâsından yirmi guruş deyni olduğunu ikrâr lâkin şehr-i mezbûrun gurresi yevm-i ahaddan olmayıp yevmü’l-isneynden olmağla ecel-i mezbûrdan yirmi dokuz gün mürûr edip bir gün bâkī kalmağla meblağ-ı mezbûrun edâsı hâlâ üzerime lâzım değildir deyü hâlâ edâdan imtinâ‘ etmekle müdde‘î-i mezbûrdan müdde‘âsına mutâbıka beyyine taleb olundukda udûl-i ahrâr-ı ricâl-i Müslimînden mahmiye-i mezbûrede Davutpaşa mahallesinde vâki‘ Şah Sultân medresesinde sâkin Mazzâf Hasan Efendi b. Cafer ve Molla Mehmed b. Süleyman ve Abdullah Çelebi b. el-Hâc Osman ve Molla Veli b. Hüseyin ve İbrahim b. Abdullah ve Şah Sultân Mescid-i şerîfi’nde imâm olan Mehmed Efendi b. Receb ve Müezzin Molla Mehmed b. Hasan ve kurbünde sâkin Abdülfettah Çelebi b. Abdurrahim n[âm] kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-hakīka Cumartesi günü vakt-i mağribde havada gaym olduğu hâlde hilâl-i Şa‘bâni’l-mu‘azzam biz re’yü’l-ayn mu‘âyene ve müşâhede eyledik ertesi ahad günü ale’t-tahkīk bin yüz yedi Şa‘bâni’l-mu‘azzam gurresidir biz Şa‘bâni’l-mu‘azzam’ın gurresi ahad günü olduğuna bu vech üzere şâhidleriz şehâdet dahi ederiz deyü herbiri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ vaka‘a bi’t-taleb ketb olundu.<br><br>Yevmü’l-isneyn fî selh-i Şa‘bâni’l-mu‘azzam li-sene seb‘a ve mie ve elf.<br><br>Şuhûdü’l-hâl: Umdetü’l-mevle’l-izâm Mustafa Efendi b. Ali, umdetü’l-emâcid ve’l-a‘yân Müteferrikabaşı Osman Ağa, fahrü’l-müderrisîn Selim Mehmed b. el-merhûm Hüseyin Efendi, fahrü’l-müderrisîn Mehmed Efendi b. Eyüb, fahrü’l-eşbâh el-Hâc Receb Ağa b. Mustafa, fahrü’l-müderrisîn Mustafa Efendi b. Mehmed Efendi, fahrü’l-müderrisîn Keşşâf Abdullah b. Ali, Mehmed Çelebi b. Halil ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=28559"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28561"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b231"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o869"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>