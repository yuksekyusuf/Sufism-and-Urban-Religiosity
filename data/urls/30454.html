﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 270<br>Hüküm no: 252<br>Orijinal metin no: [77b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul, Galata ve Haslar kazaları kıbtiyan cizyesi tahsili fermanı</b><br><br>Cizye-i cibâyet-i kıbtiyân<br><br>Akzâ kuzâtü’l-Müslimîn evlâ vülâti’l-muvahhidîn ma‘denü’l-fezâil ve’l-yakīn râfi‘u a‘lâmi’ş-şerî‘ati ve’d-dîn vârisü ulûmü’l-enbiyâ’ ve’l-mürselîn el-muhtassûn bi-mezîd-i inâyeti’l-meliki’l-mu‘în İstanbul ve Galata ve Hâslar kādıları ‒zîdet fezâilühum‒ tevkī‘-i refî‘-i hümâyûn vâsıl olıcak ma‘lûm ola ki kıdvetü’l-emâcid ve’l-a‘yân Mehmed ‒zîde mecduhû‒ Dersa‘âdet’ime arzuhâl edip ber-vech-i mâlikâne uhdesinde olan İstanbul ve Hâslar ve Galata ve tevâbi‘i aklâmı kıbtiyân cizyesi maktû‘u işbu bin yüz doksan dört senesine mahsûben cibâyeti ( ) ‒zîde kadrühû’‒ya ilzâm ve der-uhde etmekden nâşî aklâm-ı mezbûrede sâkin ve gediğinde olan kıbtiyân tâifesi mefrûzü’l-kalem ve maktû‘u’l-kadem min-külli’l-vücûh serbestiyyet üzere yed-i vâhidden cizyedârları tarafından zabt ü rabtettirilüp min-ba‘d hâricden vüzerâ ve ümerâ ve mîr-i mîrân ve mîr-i livâ ve voyvodaları ve mütesellimleri ve subaşıları ve sâir askerî ve ehl-i örf tâifesi taraflarından bir vechile müdâhale iktizâ etmez iken tâife-i mezbûreden ba‘zıları mücerred üzerlerine edâsı lâzım gelen mal-ı maktû‘ ve cizyelerin vermemek içün kimi cebeci ve topçu ve top arabacı ocağındanız deyü inâd ve ba‘zıları dahi a‘yân-ı vilâyet ve zî-kudret kimesnelerin avullarına ve ahurlarına hizmetkâr olmak tekarrübüyle edâda te‘allül ve muhâlefet ve ol vechile mal-ı mîrîye gadr ve şart-ı iltizâmına küllî kesr ve noksan tertîbine bâdî oldukların bildirmekle, sene-i mezkûra mahsûben tâife-i mezbûrenin üzerlerine edâsı lâzım gelen mal-ı maktû‘ ve cizyelerin berat-ı âlî-şânım şürûtu mûcibince cizyedârı ma‘rifetiyle cem‘ ve tahsîl ettirilüp hilâf-ı şurût-ı berat-ı âlî-şân ol makūle cebeci ve topçu ve sâir askerî ve ehl-i örf tâifesinin avullarına ve ahurlarına girüp tehassun ve ihtifâ etdürü olursa men‘ ve def‘ ettirmek bâbında emr-i şerîfim verilmek recâ eylediği ecilden Hazîne-i âmire’mde mahfûz olan Ma‘den mukāta‘ası defterlerine nazar olundukda yıllık-ı hümâyûn-ı şevket-makrûnum mesârifi’çün gayr ez-ma‘âş beher sene mâlın ber-vech-i ocaklık h[â]ssa bâzârgânbaşılarına vermek üzere İstanbul ve Galata ve kazâ-yı Hâslar ve tevâbi‘i kalemi kıbtiyân cizyesi maktû‘u Mehmed ‒zîde mecduhû’‒nun ber-vech-i mâlikâne uhdesinde olduğu ve zikrolunan mahallerde sâkin kıbtiyân tâifesi kadîmü’l-eyyâmdan ilâ-hâze’l-ân mefrûzü’l-kalem ve maktû‘u’l-kadem min-külli’l-vücûh serbestiyyet olup serbestiyyet üzere yed-i vâhidden cizyedârları tarafından zabt ve rabtettirilüp min-ba‘d hâricden vüzerâ ve ümerâ ve mîr-i mîrân ve mîr-i livâ [ve] voyvodaları ve mütesellimleri ve subaşıları ve evkāf-ı selâtîn ve evkāf-ı sâire mütevellîleri ve zî-kud[r]et ve emlâk zâbıtları ve sâir askerî ve örf tâifesi karışmayup dahi kıbtiyân tâifesinin cürm-i galîzi sâdır oldukda ba‘de’s-sübût <<iktizâ eden>> şer‘le iktizâ eden cezâları cizyedârları tarafından kadîmden icrâ olunageldi[ği] üzere icrâ ettirile dahi kadîmden olageldiği üzere tâife-i mezbûrenin her elli neferine bir çeribaşı ta‘yîn ve çeribaşıları birbirine kefîl kaydolunup hîn-i tahsîl firâr eden çingânelerin cizyeleri çeribaşılarından ve akribâsından suâl ve taleb oluna ve gezende olan çingâne tâifesi hîn-i tahsîl kadîmden sâkinler oldukları yerlerinden kalkup mücerred maktû‘ ve cizyelerin vermemek içün âhar kasabât ve kurâya firâr edip ba‘dehû ele gidirdiklerinde [girdiklerinde] [78a] ellerinden mîrî memhûr kâğıdları olmayanlardan maktû‘ cizyeleri alındıkdan sonra cezâ’en-leh üçer yüz akçe cerîmeleri alına dahi Kıbtiyân tâifesinden mücerred maktû‘ ve cizyelerin vermemek içün hîn-i tahsîlde ba‘zılar zu‘amâ ve erbâb-ı tımar ve müteferrika ve çavuş ve sipâh ve yeniçeri ve cebeci ve topçu ve sâir asker[î] ve ehl-i örf tâifesinin avullarına ve ahurlarına ve çiftliklerine girüp tehassun ve ihtifâ ve bu vechile mal-ı mîrîye gadr etmeleriyle men‘ ve def‘ olunup her [bir] vechile müdâhale ve mu‘âraza ettirmeye dahi tâife-i mezbûrenin vâki‘ olan yava ve kaçgun ve cürm-i cinâyet ve mal-ı gāib ve mal-ı mefkūd ve rüsûm-ı arûsâne ve rüsûm-ı arûsân ve beytü’l-mâl ve bâde-hevâları ve bi’l-cümle mîrîye gāib [âid] hukūk [ve] rüsûmların cüz’[î] ve küllî her ne ise kadîmden ne minvâl üzere zabt ü rabt olunagelmiş ise yine kadîmî üzere zabt ü rabt ve cem‘ ü tahsîl ettirile deyü berat şürûtunda mukayyed olunduğu derkenâr olunmağla imdi şürût mûcebince amel olunmak fermânım olmuşdur buyurdum ki hükm-i şerîfim vardukda bu bâbda sâdır olan emrim üzere amel edip dahi Kıbtiyân tâifesi <<kadîmden>> kadîmü’l-eyyâmdan ilâ-hâze’l-ân mefrûzü’l-kalem ve maktû‘u’l-kadem min-külli’l-vücûh serbest olmağla sene-i mezbûra mahsûben üzerlerine edâsı lâzım gelen mal-ı maktû‘ ve cizyelerin berat-ı âlî-şânım şürût[ı] mûcebince kadîmisi üzere cizyedâr-ı mûmâ-ileyh tarafından cem‘ ü tahsîl ve serbestiyyet üzere zabt ü rabt <<itdirilüp>> ettiresiz şöyle bilesiz alâmet-i [şerîfe] i‘timâd kılasız.<br><br>Tahrîren fî-gurre-i Muharremi’l-harâm li-sene erba‘a ve tis‘în ve miete ve elf.<br><br>[Be-makām-ı] Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=30453"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30455"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b270"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o280"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>