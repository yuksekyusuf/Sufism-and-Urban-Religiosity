﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 358<br>Hüküm no: 416<br>Orijinal metin no: [177-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hamamcı esnafı nizamı</b><br><br>Hamâmlar nizâmı<br><br>Ma‘rûz,<br><br>Mahmiye-i İslambol’da ve havâlîsinde vâki‘ hamamların ez-kadîm nizâmları ibâdullah hamama girdikde lâbis oldukları esvâbların ve üzerlerinde bulunan emvâl ve eşyâlarını taşra câmekânda bırakmağla gerek hamamcılar ve gerek nâtur ve dellâklar mü’temen mu‘temed kimesneler olmak lâzıme-i hâlden olduğu ecilden dergâh-ı âlî yeniçeri ağası tarafından ocak yazıcısı ma‘rifetiyle dellâklar birbirlerine ve hamamcıları dahi dellâklarına ve sâir hademe-i hamama tekfîl olunup ve bir hamamda müstecir olup gedik ta‘bîr olunur hamam eşyâsına mâlik olanlar hamamdan çıkıp âhara verilmek murâd olundukda eşyâ-yı mezkûre kethüdâları ve sâir ustaları ma‘rifetleriyle tahrîr ve takvîm olunup hamam umûrunu idâreye kādir kethüdâ ve ustaları kefil oldukları kimesneye bey‘ ve bu tarîkle ikāmet olunup hamamcılar dahi hademe-i hamamdan fesâd ve mel‘aneti zâhir olanları adem-i himâyet ve edevât-ı hamamın dâimâ nezâfet, tahâretine ihtimâm ve dikkat ve peştemâl ve sileceklerin hark u şakdan sâlim ve tûl ve arzı setr-i avrete vâfî olacak mikdârını pâk ve nazîf olarak isti‘mâl edegelip bu nesak-i müstahsen üzere görülür iken bir müddetden beri ba‘zı hamam sâhibleri icâre-i misliyesinden ziyâde kirâların artırmak irâdesiyle şurût-ı mezkûreye adem-i ri‘âyet ile müstecirlerinin müddet-i icâreleri tamâm olmadın hilâf-ı şer‘-i şerîf ihrâc ve mechûlü’l-ahvâl ve ber-vech-i meşrûh idâreye adîmü’l-iktidâr erâzile icâr ve müstecir-i sâlifin müddet-i icâre tamâmına dek tedârik etdiği odun ve sâir levâzımı telef olmağla ızrâr etmeleriyle bi’l-cümle hamamcılar tâifesi Çarşamba günü Arz Odası’nda huzûr-ı âlîde teşekkî ve arzuhâl etdiklerinde bu husûsun fi’l-hakīka zarâr ve nef‘i âmme-i ibâdullaha âid ve râci‘ olmağla meşrû‘ ve ma‘kūle muvâfık nizâm-ı müstahsene rabt ve ifrâğı lâbüd ve lâzım olduğuna binâen arzuhâlleri bâlâsına sâdır olan fermân-ı âlîlerine imtisâlen taraf-ı dâ‘îlerinden Mehmed Emin Efendi ve izzetlü yeniçeri ağası tarafından bu husûsa müte‘ayyin İbrahim Yazıcı ve tâife-i mezbûre kethüdâları ve yiğitbaşıları ve du‘âcıları ma‘iyyetiyle İstanbul ve Eyüb ve Galata ve Üsküdar kazâlarında olan hamamların sâhibleri ve müstecirleri ve icâreleri ve kirâları tahrîr ve defter olunup fî-mâ-ba‘d bâlâda bast olunan şurûtlarına ri‘âyet ve hilâfı üzere hareket edenleri adem-i himâyet ve hamam sâhiblerine icâre-i misliyelerini edâda mümâtaleden mücânebet üzere hareket etmek üzere cümlesi ta‘ahhüd edip ve hamam sâhiblerinden ba‘zıları hamamlarının icâre-i misliyesini edâ eder iken kirâlarını artırmağla gadr etmemek ve işbu şurût-ı nizâm-ı sâbıkāları mer‘î ve mu‘teber olmak için defterleri Başmuhâsebe’ye kayd ve yedlerine tuğrâlı emr-i âlîşân ihsân buyrulmasını istid‘â eyledikleri huzûr-ı âlîlerine i‘lâm olundu.<br><br>Fî 9 Cumâdelûlâ sene 1180.</p>          <br><a title="Önceki sayfa" style="text-decoration:none" href="./ayrmetin.php?idno=29706"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29708"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b358"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o557"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>