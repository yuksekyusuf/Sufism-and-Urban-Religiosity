﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 103<br>Hüküm no: 54<br>Orijinal metin no: [10a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sadaret mektupçusu Mustafa Efendi’nin evine su tahsisi</b><br><br>Hâlâ revnak-efzâ-yı sadâret-i kübrâ ve letâfet-bahşâ-yı vezâret-i uzmâ olan vezîr-i âsaf-nişân, refî‘ü’l-kadr ve’l-mekân, menba‘-ı ayn-ı inâyet ve ihsân, mukassım-ı erzâk-ı kâffe-i cihân ve yenbû‘ü’l-mehâsin ve’ş-şiyem, metbû‘ü’l-meşâhir bi’l-kerem devletlü ve âtıfetlü sadr-ı ekrem [ve] vezîriâzam hazretlerinin mektûbculukları hizmet-i aliyyelerinde olup işbu kitâb-ı sıhhat-nisâbın sâhibi olan umdetü erbâbi’t-tahrîr ve’l-kalem, zübdetü ashâbi’t-tastîr ve’r-rakam, zü’l-kadri’r-refî‘ ve’l-izzi’l-menî‘ izzetlü Mustafa Efendi b. Hüseyin Ağa taraf-ı bâhirü’ş-şereflerinde husûs-ı âti’l-beyâna vekîl-i sâbitü’l-vekâleleri olan fahrü’l-eşbâh Hüseyin Efendi b. Yusuf meclis-i şer‘-i şerîf-i enverde bi’l-vekâle takrîr-i kelâm ve ta‘bîr ani’l-merâm edip müvekkilim mûmâ-ileyh Mustafa Efendi hazretleri Havâss-ı Aliyye kazâsına tâbi‘ Müderrisköyü demekle ma‘rûfe karye sınırı dâhilinde Kadıçayırı demekle şehîr mevzi‘de kendi mallarıyla on iki bacalı ve taht-ı arzdan lağımlar ve kanavât ile cem‘ ve tahsîl ettirdikleri mâ’ın üzerine varılıp ba‘de’l-keşf ve’l-mu‘âyene erbâbı beyninde mu‘tâd-ı kadîm üzre vezn ve ayâr ve tahmîn-i sahîh ile tahmîn olunmak müvekkil-i müşârün-ileyhin murâdıdır dedikde bu fakīr ve Hâssa su nâzırı olan mefharü’l-emâsil ve’l-ekârim Mehmed Ağa b. Abdülmennân ve hâssa su yolcuları bölükbaşılarından el-Hâc İbrahim b. Murad ve Usta Yusuf b. Abdullah ve sâir zeyl-i vesîkada muharrerü’l-esâmî müslimîn ile mevzi‘-i mezkûrda zikr olunan [mâ’ın] [10b] üzerine varıp sâlifü’l-beyân zeyl-i kitâbda isimleri muharrer olup husûs-ı mezbûra [vukūf] ve şu‘ûru olan müslimîn huzûrlarında tarz-ı ma‘rûf ve semt-i me’lûf ve vech-i mu‘tâd üzre vezn ve tahmîn-i sahîh ile tahmîn olundukda mevzi‘-i mezkûrda kâmil üç masura su mevcûd cereyân ettiği mu‘âyene ve müşâhede olundukdan sonra zikr olunan üç masura suyu ol mevzi‘den Halil Efendi suyuna andan merhûm ve mağfûrun-leh Sultan Süleyman Hân [hazretleri] suyu yoluna bi izni’l-mütevellî ilhâk ve idrâc ve bir masurası hakk-ı mecrâ alıkonulup bâkī iki masura su müvekkil-i mûmâ-ileyh Mustafa Efendi hazretlerinin mahmiye-i İstanbul’da Saman veren denmekle ma‘rûf Hoca Sinan mahallesinde vâki‘ mülk menzillerine icrâ olunmak üzre icmâ‘ ve ittifâk eylelediklerinde mâ cerâ alâ hâze’l-minvâl gıbbe’l-ibtigā ketb olundu. Fi’l-yevmi’l-hâmis aşer min şehri Recebi’l-mürecceb li sene tis‘în ve elf.<br><br><br>Şuhûdü’l-hâl: Fahrü’l-eşbâh el-Hâc Hüseyin Ağa b. Halil mütevellî-i Sultan Mehmed Hân, İbrahim Efendi b. Yusuf Ağa vekîl-i mütevellî-i Sultan Süleyman Hân, celeb Mehmed Halîfe b. Abdullah, Osman (…), es-Seyyid Mehmed Çelebi b. Abdurrahman, Lütfullah Efendi b. Abdurrahman, Mustafa Ağa b. Abdülmennân Emîn-i Darbhâne, Mesud Efendi b. Ahmed, Abdullah Bey b. Abdullah, Mehmed Ağa b. İbrahim, İbrahim Ağa b. Yusuf Reis-i nakkāş, Mustafa Bey b. Receb, Ahmed Bey b. Mustafa, Ahmed Efendi b. Musa (…), Mehmed Halîfe b. Mustafa Müezzin-i Samanveren, Mehmed b. Hasan sâkin-i Samanveren, Osman Beşe b. Ahmed, Mehmed Çelebi b. Receb, Mustafa Efendi b. Mehmed (…) [Hoca] Hamza, el-Hâc Ali Ağa b. Yakub Teberdâr-ı hâssa, Mehmed Çelebi b. Ali sâkin-i Hoca Hamza, Hasan Ağa b. Mehmed sâkin-i mahalle-i mezbûre, Yusuf Ağa b. Abdullah sâkin-i mahalle-i mezbûre, el-Hâc Ömer b. Ebâ Bekir sâkin-i mahalle-i mezbûre, Ahmed b. Muharrem sâkin-i mahalle-i mezbûre, İsmail Çelebi b. Şaban sâkin-i mahalle-i mezbûre, Halil Çelebi b. Şaban an mahalleti mezbûre.</p>          <br><a title="Önceki sayfa" style="text-decoration:none" href="./ayrmetin.php?idno=15435"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15437"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b103"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o724"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>