﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kartal Mahkemesi 1 Numaralı Sicil (H. 1128-1133 / M. 1716-1721)<br>cilt: 62,&nbsp;sayfa: 274<br>Hüküm no: 423<br>Orijinal metin no: [81b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sefere çıkacak olan kalyonların leventlerinden firar etmiş olanların bulunarak görev yerlerine ulaştırılması</b><br><br>Akzâ kuzâti’l-müslimîn evlâ vülâti’l-muvahhidîn ma‘denü’l-fazl ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîdi inâyeti’l-meliki’l-mu‘în mevlânâ Üsküdar kādısı -zîdet fezâiluhû- ve iftihârü’l-emâcid ve’l-ekârim câmi‘ü’l-mehâmid ve’l-mekârim el-muhtassu bi-mezîdi inâyeti’l-meliki’d-dâim hâssa bostancıbaşı olan Halil -dâme mecdühû- ve mefâhirü’l-kuzât ve’l-hükkâm ma‘âdinü’l-fezâil ve’l-kelâm Üsküdar’dan Hendek ve Düzce ve Sapanca ve (°) ve (°) ve (°) varınca yol üzerinde yemîn ve yesârında vâki‘ olan kādılar ve nâibler -zîde fazluhum- ve mefâhirü’l-emâsil ve’l-akrân kethüdâ yerleri ve yeniçeri serdârları vekîlleri ve a‘yân-ı vilâyetin iş erleri -zîde kadruhum- tevkī‘-i refî‘-i hümâyûn vâsıl olucak ma‘lûm ola ki, işbu sâl-i meymenet-iştimâlde Akdeniz cânibine azîmet etmek üzere techîz ve i‘dâd olunan mîrî kalyonlar levendâtı ulûfelerin bi’t-tamâm alıp ve sâir malzemeleri dahi bi’l-cümle görülüp tekmîl olunmuşken levendât-ı merkūmeden vâfir kimesneler memûr oldukları üzere kalyonlar ile rûy-ı deryâya gitmeyip firâr edip ve hâlâ Üsküdar ile Hendek ve Düzce ve Sapanca ve sâir ol havâlîde vâki‘ kasabât ve kurâ ve ba‘zı mahallerde meks ü tavakkuf ve ibâdullâha ta‘addî vü tecâvüz üzere oldukları ihbâr olunup ve ol makūle mîrî kalyonlar levendâtından firâr edenlerin bulundukları mahallerden ihrâcları ve mîrî kalyonlara ircâ‘ları ve hizmet-i memûrelerinde mevcûd etdirmeleri fermânım olmağın imdi siz ki mûmâ-ileyhimsiz, ol makūle mîrî kalyonlar levendâtının firârîlerinden taht-ı kazânızda vâki‘ kasabât kurâ ve sâir mahallerde bulunanların aslâ ve kat‘â meks ü tevakkuf etdirmeyip ve içlerinde bir ferde sâhib çıkılmayıp bulundukları mahallerden cümlesini bilâ-tehîr ihrâc ve bir ân evvel ve bir sâ‘at mukaddem memûr oldukları kalyonlarına varıp hizmet-i memûrelerinde bulunmak üzere ta‘cîl ale’t-ta‘cîl ircâ‘ ve irsâl ve îsâlleri husûsunda her biriniz dikkat-i tâm ve sa‘y-i ihtimâm eyleyip bu emr-i mühimden tehâvün ve taksîrden be-gāyet ittikā eyleyesiz ve lâkin bu husûsu tama‘-ı hâmma ve ahz ü celbe vesîle edinip kalyonlar levendâtına sâhib çıkmayıp adem-i takayyüd ile memûr oldukları kalyonlarına bir ân evvel irsâl ve îsâl olunmakdan ve bu bahâne ile ahâlî-yi vilâyetin kendü hâlinde olanların nüfûs ve emvâline hilâf-ı şer‘-i şerîf dahl ü ta‘arruzdan be-gāyet ihtirâz ve ictinâb eylemeniz bâbında fermân-ı âlîşân sâdır olmuşdur. Buyurdum ki, (°) vusûl buldukda bu bâbda vech-i meşrûh üzere şeref-yâfta-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olup hilâfından gāyetü’l-gāye tevakkī ve ictinâb eyleyesiz, şöyle bilesiz, alâmet-i şerîfe i‘timâd kılasız.<br><br>Tahrîren fî-evâili şehri Receb sene selâsîn ve mi'e ve elf.<br><br>Kostantıniyye el-mahrûse.<br><br>Kad vasale ileynâ fî 9</p>          <br><a title="Önceki sayfa" style="text-decoration:none" href="./ayrmetin.php?idno=36874"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36876"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=krt001&bsm=krt001b274"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=krt001&bsm=krt001o333"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>