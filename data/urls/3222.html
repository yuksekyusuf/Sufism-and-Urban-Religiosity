﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 266<br>Hüküm no: 278<br>Orijinal metin no: [39b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Fâtıma Hatun bt. Ali’nin vakfettiği arsa ve binalardan işgalin kaldırılıp vakfa iadesi</b><br><br>Yu‘teberu mâ fîh sâlimen mimmâ yünâfîhi Nemekahû el-fakīr ileyhi sübhânehû Mehmed el-Kadı bi askeri Rumeli -ufiye anh-. Mâ hüve’l-mastûr fî tayyi’l-kitâb sahha indî hâliyen an irtiyâb Ahmed el-Kadı bi askeri Rumeli sâbıkan kad harrerehû yercü’s-sevâb el-müvellâ fîhi mimmen emruhû nâfizü’l-ahkām mashûbü’s-sevâb Husûs-ı âti’z-zikri istimâ‘ ve fasl ve hasm için hâlâ kāimmakām-ı sadâret-i uzmâ olan vezîr-i mükerrem düstûr-ı müfahham izzetlü Mustafa Paşa hazretlerine ve bu fakīre müvellâ olmak üzre hitâben târih-i kitâb senesi şehri Ramazâni’l-mübârek ve Zilka‘detü’ş-şerîfesi’nin evâsıtları [ile] müverrah iki kıt‘a emr-i şerîf sâdır olmağın huzûrlarında akd-i meclis-i şerîf olundukda mahmiye-i mezbûrede Yedikule dizdârı ve meşrûtiyyet ve berât-ı şerîfle vakf-ı âti’l-beyâna mütevellî olan bâ‘isü’l-kitâb Mehmed Ağa b. Süleyman ma‘kūd-ı mezkûrda arsa-i hâliyetü’z-zikre vâzı‘ü’l-yed olan Sultân Bayezid-i Cedîd mahallesinde sâkin el-Hâc Mustafa b. Abdullah nâm kimesne muvâcehesinde bi’t-tevliyye üzerine da‘vâ ve takrîr-i kelâm edip işbu yedimde olan bin on yedi senesi Cumâdelâhiresi evâsıtı ile müverraha târih-i mezbûrda Davud Paşa mahkemesi nâibi olan Abdullah b. Hüdâverdi imzâsıyla mümzât ve hatmi ile mahtûme ve asrında şeyhülislâm ve merhûm Mehmed Efendi b. Sadeddin imzâsıyla mümzât vakfiye-i ma‘mûlün-bihâ nâtıka olduğu üzre, merhûme Fâtıma Hâtun bt. Ali nâm sâhibetü’l-hayrın vakf ve tevliyyetini Yedikule dizdârı olanlara ve gallesini evvelâ kendi nefsine ba‘dehâ utekā ve evlâd-ı utekā evlâd-ı evlâd-ı utekāsına batnen ba‘de batnin ve ba‘de’l-inkırâz Harameyn-i şerîfeyn fukarâsına şart eylediği zikr olunan Yedikule kurbunda Bucakbağı mahallesinde vâki‘ ber mûceb-i vakfiye hudûd-ı kadîmesi bir tarafdan Şehzâde vakfından Mısır Muslisi Bahçesi demekle ma‘rûf bostana ve bir tarafdan kâtib Mustafa b. Pervâne ve ba‘zan Muharrem b. Yakub ve ba‘zan Durmuş b. Ramazan mülklerine ve iki tarafdan tarîk-i hâssa müntehî olan bostan-ı kebîrden münferiz olup hâlâ garben tarîk-i hâs ve Hatice Hâtun bt. İbrahim Efendi menzili ve şimâlen mezbûr el-Hâc Mustafa mülkü olan hadîka ile Şahzâde vakfı olan bostan ve şarkan vâkıfe-i mezbûre Fâtıma Hâtun’un vakfı olan bostan-ı mezbûr ile mahdûd ve mümtâz olan arsa-i mevkūfe üzerinde mebnî ebniye-i mevkūfe-i kadîmesinden dâhiliyyede iki bâb fevkānî oda ve bir sofa ve tahtlarında bir ahır ve tahtânî bir matbah ve bir kiler ve cüneyne ve bi’r-i mâ ve hâriciyyede bir bâb tahtânî oda ve sofa ve bir kenîf ve havluyu müştemil menzil i‘tibâr olunan mahalli, mezbûr el-Hâc Mustafa vakf-ı mezbûrdan olduğunu âlim iken târih-i kitâbdan on iki sene mukaddem bi gayri hakkın kendi mülkü olmak zu‘mu ile tasarruf ve dört sene mukaddem mahall-i süknâ olan ebniye-i mevkūfe-i mezbûresin fuzûlen kal‘ ve hedm ve enkāzını itlâf ve istihlâk ve arsa-i sırfa kaldıkdan sonra bostan yeri olmak üzre tehyi’e ve kendi malıyla nefsiyçün devri dokuz zirâ‘ ve umkı on sekiz zirâ‘ bir kebîr bostan kapısı hafr ve binâ ve üzerine çarhlı dolab ve havuz ve levâzımını vaz‘ ve ihdâs ve yüz seksen altı aded eşcâr-ı müsmire ve ba‘zı sebzevât gars eyledi hattâ târih-i kitâbdan dört sene mukaddem dahi yedinde mutasarrıf olduğu arsa-i mahdûde-i mezbûre ve hedm eylediği mecmû‘-ı ebniye ve sukūk-ı mezkûre vakf-ı mezbûrdan olduğunu alâ ruûsi’l-istişhâd ikrâr dahi eylediğinden sonra yine mâlikâne zabt etmekle evlâd-ı utekādan işbu hâzıre bi’l-meclis Ayşe Hâtun [40a] bt. Hasan arsa-i mevkūfe-i mezbûreyi el-Hâc Mustafa’dan meşrûtün-lehâ olmağın mukaddemâ da‘vâ ve sâbıkan vech-i meşrûh üzre mezbûr el-Hâc Mustafa’nın mu‘terif dahi olduğunu isbâten tesaddî edip lâkin vâkıf da‘vâlarında hasm ancak mütevellî olmak kavl-i müftâ-bîh olduğu i‘lâm olunup hakk-ı taleb bana müteveccih olmağın hâlâ mezbûr el-Hâc Mustafa’dan suâl olunup ref‘i muzır olmayan ebniye ve eşcârını ref‘ ve arsayı bana teslîme tenbîh ve ebniye-i mehdûmenin yevm-i hedminde olan kıymet-i şer‘iyyesini ve sinîn-i mezkûrede lâzım gelen ecr-i mislini bi’t-tevliyye alıverilmek matlûbumdur dedikde gıbbe’s-suâl mezbûr el-Hâc Mustafa cevâbında arsa-i mezkûreyi üzerinde mebnî ebniye-i mezkûresiyle on iki sene mukaddem el-Hâc Abdullah nâm kimesneden semen-i ma‘lûma iştirâ etmekle mülkiyyet üzerinde tasarruf ederim ve ebniye-i mezkûreyi mülkümdür deyû hedm ve enkāzını istihlâk ve ebniye-i mevcûdeyi ihdâs ve eşcâr-ı mezkûreyi gars eyleyip aslâ vakf-ı mezbûrdan olduğu ma‘lûmum olmayıp ve vech-i mezkûr üzre ikrâr dahi ettim deyû mütevellî-i mezbûrun iddi‘â-i meşrûhunu bi’l-külliye inkâr edicek müdde‘î-i mezbûr Mehmed Ağa’dan müdde‘âsını mübeyyin beyyine taleb olundukda udûl-i ahrâr-ı ricâl-i müslimînden mârrü’z-zikr Bucakbağı mahallesinde sâkin Emine Hâtun mescidi İmâmı Mustafa Efendi b. Ömer ve tüccârdan İbrahim Çelebi b. Abdullah nâm kimesneler li ecli’ş-şehâde meclis-i ma‘kūd-ı mezkûra hâzırân olup istişhâd olunduklarında fi’l-vâki‘ mezbûr el-Hâc Mustafa arsa-i mahdûde-i mezkûreye mutasarrıf olduğu hâlde târih-i kitâbdan dört sene mukaddem zabt ve tasarrufumda olan arsa-i mahdûde-i mezkûre ve üzerinde olan mecmû‘-ı ebniyesi vâkıfe-i mezbûre Fâtıma Hâtun bt. Ali’nin vakfındandır deyû huzûrumuzda kirâren ve mirâren ikrâr ve i‘tirâf eyledi biz bu husûsa bu minvâl üzre şâhidleriz şehâdet dahi ederiz deyû her biri hasm-ı mezbûr muvâcehesinde vech-i şer‘î üzre edâ-i şehâdet-i mer‘iyye eylediklerinde şâhidân-ı mezbûrânı mahallerinden ta‘dîl için fahrü’l-müderrisîn Mehmed Müstakīm Efendi b. Yusuf ba‘s ve ol dahi mârrü’z-zikr sâkin oldukları Bucakbağı mahallesine varıp mezbûr el-Hâc Mustafa muvâcehesinde ahâlîsinden Hasan Bey b. Mehmed Paşa ve Ahmed b. İbrahim ve İshak Bey b. Ahmed ve Halil Bey b. İbrahim ve Mustafa b. Hüseyin ve İsmail b. İbrahim Çavuş ve el-Hâc İbrahim b. Ebûbekir ve Mustafa b. İlyas ve Hüseyin b. Mahmud ve Mahmud b. Gazanfer ve Ahmed b. Zeyneddin ve Mehmed b. İsmail ve İbrahim b. Ahmed ve Mehmed b. Mahmud Ali b. Himmet ve Mustafa b. Şaban ve Mahmud b. Ahmed nâm kimesneler ile mahalle-i mezbûreye muttasıl Yedikule mahallesi ahâlîsinden Yedikule Câmi‘i imâmı Mustafa b. Mehmed ve İbrahim Çelebi b. Mustafa ve Yedikule Câmi‘i hatîbi İsmail Efendi b. Ahmed ve Abdullah b. Mehmed el-Müezzin ve İsmail b. Abdülkādir ve Mustafa b. İbrahim ve Yakub b. İdris ve Mehmed b. Mustafa nâm kimesnelerden dahi sırren ve alenen lede’t-tezkiyye her birinin adl ve makbûlü’ş-şehâde oldukları iş‘âr ve ihbâr olunmağın keyfiyyet-i ahvâllerinden istikşâf eyledikde şâhidân-ı mezbûrân imâm Mustafa Efendi ve tâcir İbrahim Çelebi için [40b] her biri adl ve makbûlü’ş-şehâdelerdir velev aleynâ deyû haber verdiklerinde vâki‘ hâli tahrîr ve ma‘an irsâl olunan Receb b. Ahmed ve Şatır Ahmed Çavuş b. Hüseyin ile meclis-i şer‘a gelip alâ vukū‘ihî inhâ ve takrîr etmeğin şâhidân-ı mezbûrân şehâdet-i mezbûrelerinde kâzibler olmadıklarına hasm-ı mezbûr el-Hâc Mustafa muvâcehesinde talebiyle yemîn teklîf olunduklarında her biri hasbe’l-mes’ûl yemîn billâhi’l-aliyyi’l-a‘lâ dahi ettiklerinde şehâdetleri makbûle olup mûcebiyle ref‘i muzır olmayan ebniye ve eşcârını ref‘ ve arsa-i mezbûreyi mütevellî-i mezbûr Mehmed Ağa’ya teslîme mezbûr el-Hâc Mustafa’ya tenbîh ve ebniye-i mehdûme-i mezbûrenin hîn-i hedminde mebniyyen kıymetini ve ecr-i mislini mütevellî-i mezbûr beyâna ihâle olunmağın mâ vaka‘a bi’t-taleb ketb olundu. Fi’l-yevmi’l-hâmis ve’l-ışrîn min Zilka‘deti’ş-şerîfe li sene sitte ve tis‘în ve elf.<br><br><br>Şuhûdü’l-hâl: Ahmed Efendi b. Hasan el-Hatîb, Ali b. Mahmud el-Kayyım, el-Hâc Hüseyin b. Musa, berber İbrahim Çelebi tâbi‘-i Mehmed Ağa, Halil Ağa b. İbrahim, Hasan b. Mahmud, Mustafa b. Hüseyin, Mustafa b. İlyas, İbrahim Çelebi b. Mehmed ve gayruhüm mine’l-hâzırîn. </p>          <br><a title="Önceki sayfa" style="text-decoration:none" href="./ayrmetin.php?idno=3221"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3223"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b266"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o747"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>