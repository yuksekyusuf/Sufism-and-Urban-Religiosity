﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 296<br>Hüküm no: 242<br>Orijinal metin no: [47b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Kırımî Mehmed Said Ağa b. Musa’nın veresesinden Mahmud Efendi’nin, Ahmed Efendi ile sulh olduğu</b><br><br>3000 guruşa hisse-i irsiyeden tehâruc sulhü<br><br>Zikri câ’î husûsu ber-nehc-i şer‘î istimâ‘ ve fasl u hasm için bâ-arzuhâl sâdır olan fermân-ı âlî-şâna imtisâlen savb-ı şer‘-i şerîfden me’zûnen irsâl ol[un]an Mevlânâ es-Seyyid Salih Afîf Efendi dâ‘îleri mahrûse-i Galata Yağkapanı’nda vâki‘ nâzır odasına varıp hâlâ kapan-ı merkūm nâzırı es-Seyyid Süleyman Ağa ve tüccârından es-Seyyid Selâmet Ağa ve Mehmed Salih Ağa ve Ali Ağa ve Abdülfettah Yazıcı ve sâir mazbûtü’l-esâmî Müslimîn huzûrlarında akd-i meclis-i şer‘-i âlî ettikde kapan-ı merkūm tüccârından olup mahrûse-i mezbûre kazâsına muzâfe İstinye nâhiyesine tâbi‘ Tarabya karyesinde sâkin iken bundan akdem fevt olan Kırımî Mehmed Said Ağa b. Musa’nın verâseti zevce-i metrûkesi Hadîce Hatun bt. el-Hâc Rasûl ile vâlidesi Hanife Hatun bt. Mehmed’in li-ebeveyn kız karındaşı Rahime bt. Ömer’in sadrî kebîr oğulları Mücellid Ahmed Efendi ve Mehmed Efendi ibney İbrahim’e münhasıra ba‘dehû zevce-i mezbûre Hadîce Hatun dahi vefât edip verâseti ancak li-ebeveyn er-karındaşı Mahmud Efendi’ye münhasıra olduğuna binâen merkūm Mahmud Efendi meclis-i <<şer‘-i>> ma‘kūd-ı mezkûrda kendi nefsinden asîl li-ebeveyn er-karındaşı merkūm Mehmed Efendi tarafından vekîl-i müseccel-i şer‘îsi merkūm Ahmed Efendi muvâcehesinde mûrisimiz müteveffâ-yı mezbûrun kâffe-i terekesi cânib-i mîrîden zabt ve ba‘dehû ma‘lûmü’l-mikdâr bedel ile ashâb-ı düyûnunu irzâ ve iskât etmek şartıyla bâ-sûret veresesine terk olundukda mezbûr Ahmed Efendi re’yimizle zabt ve vaz‘-ı yed etmişdi lâkin müteveffâ-yı mezbûrun düyûnu terk olunan terekesinden ezyed ve evfer olduğundan husûs-ı mezkûra dâir takdîm-i Bâb-ı Âlî kılınan arzuhâlimiz hâmişine İstanbul Mahkemesi’nden i‘tâ olunan i‘lâm-ı şer‘îde tafsîl olunduğu üzre ashâb-ı hukūku alâ-tarîkı’l-musâlaha [48a] irzâ olunmağla fazlasından hisse-i irsiyemi ve bâ-temessük kız karındaşım mezbûre Hadîce Hatun’un zevci müteveffâ-yı mezbûr Mehmed Said Ağa zimmetinde cihet-i karzdan alacağı olup kable’l-ahz ve’l-istifâ fevt olduğundan bana mevrûs olan üç bin dört yüz guruşu asîl ve vekîl-i mezbûrun vâzı‘u’l-yed olduğu müteveffâ-yı mezbûrun tekeresinden taleb eylerim deyü da‘vâya tesâddî ve ol vechile beynimizde ba‘de <<vukū‘ı’ >>l-münâza‘a beynimiz ıslâh olunup tüccâr ve hâzırûn-ı merkūmûn beni terekesinden hisse-i irsiyeme isâbet edenden ezyed ve ekser olan iki bin guruş ve meblağ-ı merkūm üç bin dört yüz guruş müdde‘âmdan dahi bin guruş ki cem‘an üç bin guruş üzerine asîl ve vekîl-i merkūm Ahmed Efendi ile şerâit-i sıhhat-i sulhü hâvî mevâni‘-i müfsideden ârî alâ-tarîkı’t-tehârucu’ş-şer‘î inşâ-i akd-i sulh eylediklerinde tarafeynden her birimiz sulh-ı mezkûru ba‘de’l-kabûl bedel-i sulh-ı merkūm üç bin guruşun bin dört yüz seksen dört guruşunu benim asîl ve müvekkilân-ı merkūmâna zimmetimde deynim olan ol mikdâr guruşa bi’t-terâzî takās ve mahsûb ve bâkīsi olan bin beş yüz on altı guruşu dahi bana edâ ve teslîm ben dahi mukāssa ve kabûl ve ahz ü kabz ve istifâ-yı hak etmemle bi’l-cümle husûs-ı mezkûra ve müteveffâ-yı mezbûrun kalîl ve kesîr celîl ve hakīr nukūd ve arûz akār ve menkūl ma‘lûm ve mechûl bi’l-cümle ism-i mâl ıtlâk olunur terekesine ve hukūk-ı mirasa ve sâir beynimizde cereyân eden cemî‘ ahz ü i‘tâ ve mu‘âmelât-ı şettâ ve hukūk-ı ma‘lûme ve mechûleye müte‘allika âmme-i de‘âvî ve mutâlebât ve kâffe-i eymân ve muhâsamâtdan tarafeynden her birimiz âharın zimmetini ibrâ-i âmm-ı sahîh-i şer‘î kātı‘u’n-nizâ‘ ve ıskāt-ı tâmm-ı sarîh-i mer‘î râfi‘u’l-hısâm ile ibrâ ve ıskāt ve her birimiz âharın asâleten ve vekâleten ibrâsını kabûl eyledik deyü mukırr-ı mezbûr Mahmud Efendi’nin cemî‘ takrîr-i meşrûhunu asîl ve vekîl-i mezbûr Ahmed Efendi tasdîk ve bu vechile beynleri musâfât olunduğu mevlânâ-yı mûmâ-ileyh dâ‘îleri mahâllinde ketb ve tahrîr ve ma‘an meb‘ûs ümenâ-i şer‘le meclis-i şer‘a gelip alâ-vukū‘ihî inhâ ve takrîri tenfîz olunduğu İstanbul Mahkemesi’nden huzûr.<br><br>Fî 17 Ca sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33668"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33670"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b296"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o573"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>