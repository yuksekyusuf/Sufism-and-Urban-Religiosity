﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 394<br>Hüküm no: 386<br>Orijinal metin no: [55a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Süleyman Ağa b. Mehmed Efendi’nin Enserci Hacı Süleyman b. Şaban’dan yüz esedî ve beş riyalî guruş ile yetmiş beş akçe alacağı olduğu</b><br><br>Mahmiye-i İstanbul’da Çukurhamamı kurbünde Haraçcı Muhyiddin mahallesi sükkânından işbu râfi‘ü’l-kitâb umdetü’l-a‘yân Süleyman Ağa b. el-merhûm Mehmed Efendi meclis-i şer‘-i şerîf-i lâzimü’t-teşrîfde enserci tâifesinden Hâcı Süleyman b. Şa‘ban mahzarında üzerine takrîr-i da‘vâ edip mezbûr Hâcı Süleyman’ın sâbıkā Mısır paşası olan Seyyid Mehmed Paşa zimmetinde cihet-i karz-ı şer‘îden ma‘lûmü’l-mikdâr hakkı olmağla deynim ve müzâyakam vardır deyu mezbûr Seyyid Mehmed Paşa’yı tazyîk ve taleb eyledikde “müzâyakanı def‘ eyle paşa-yı müşârun-ileyhden hakkını aldıkda bana edâ eyle veyâhud enser lâzım olursa ver” deyu kendi menzilimde mezbûr Hâcı Süleyman’a yüz esedî guruş ve beş riyâlî guruş ve yetmiş beş akçe ikrâz ve teslîm ol dahi ahz u kabz etmişidi hâlâ bu ana değin meblağ-ı mezbûru bana vermemişdir suâl olunup alıverilmesi matlûbumdur dedikde gıbbe’s-suâl mezbûr Hâcı Süleyman husûs-ı mezbûru bi’l-külliyye inkâr edicek müdde‘î-i mezbûrdan müdde‘âsını mübeyyine beyyine taleb olundukda udûl-i Müslimînden olup mahmiye-i mezbûrede Mi‘mâr Sinan mahallesi sükkân[ından] Abdullah Çelebi b. Mustafa Ağa ve Ma‘cunî Kasım mahallesi sükkânından el-Hâc Yusuf b. Osman nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müdde‘î-i mezbûr Süleyman Ağa menzil-i mezbûrda “paşa-yı müşârun-ileyhden hakkını aldıkda bana edâ eyle yahûd enser lâzım olursa enser ver” deyu işbu Hâcı Süleyman’a bizim huzûrumuzda yüz esedî guruş ve beş riyâlî guruş ve yetmiş beş akçe ikrâz ve teslîm mezbûr Hâcı Süleyman dahi istikrâz ve kabz eyledi biz bu husûsa şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde şâhidân-ı mezbûrân mahalleleri ahâlîleri İmâm Ahmed Efendi ve Abdurrahman Çelebi ve Mustafa Çelebi ve Bakkalzâde Mustafa Bey ve Ali Efendi el-kâtib ve Arslan Bey ve Ahmed Çelebi ve Mustafa Çorbacı ve Ahmed Beşe ve Mustafa Çelebi ve Mehmed Bey b. Mahmud ve Hâcı Yusuf b. Abdullah ve Mustafa Bey nâm kimesneler ile ta‘dîl ve tezkiye olunduklarından sonra şehâdetleri makbûle olmağın mûcebince ba‘de’l-hükm mâ-vaka‘a bi’t-taleb ketb olundu.<br><br>Fi’l-yevmi’s-sânî aşer min-Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Umdetü’l-müderrisîn Mustafa Efendi b. eş-Şeyh ( ), Mustafa Efendi b. Muharre[m] el-imâm, Mehmed Çelebi b. Arslan, Mustafa b. Mehmed, Ahmed Çelebi b. Abdullah, Yusuf b. Abdullah, Süleyman Çelebi b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=40664"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40666"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b394"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o858"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>