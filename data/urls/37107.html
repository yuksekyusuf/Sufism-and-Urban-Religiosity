﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 265<br>Hüküm no: 163<br>Orijinal metin no: [46b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Macar asıllı Murtaza’nın hür olduğunu ispat edip müteveffa Drama Zabiti Hasan Bey’in kendisine vasiyet ettiği parayı teslim aldığı</b><br><br>Kezâlik akd-i meclis-i şer‘-i şerîf ettikde müteveffâ-yı mezbûrun vech-i âtî üzere mu‘takı ve mûsâ-lehâ olduğunu iddi‘â eden işbu uzun boylu kara kaşlı kara gözlü Macariyyü’l-asl Müslimü’l-mille işbu sâhibü’l-kitâb Murtaza b. Abdullah meclis-i ma‘kūd-ı mezkûrda müteveffâ-yı mezbûrun kızları Hanife ve Fâtıma ve Âişe nâm sagīrelerin vâlideleri ve hâdineleri olup zâtı ta‘rîf-i şer‘î ile mu‘arrefe zevce-i menkûha-i metrûkesi Hadîce Hatun bt. Abdullah mahzarında üzerine da‘vâ ve takrîr-i kelâm edip seyyidim müteveffâ-yı mezbûr Hasan Bey b. Abdullah b. Abdullah’ın memlûkü olduğum hâlde fevtinden dört sene mukaddem hasbeten lillâhi’l-aliyyi’l-Hallâk huzûr-ı Müslimînde beni malından tahrîr ve i‘tâk ve silk-i ahrâr-ı asliyyîne idrâc ve ilhâk ettikden sonra bi-emrillâhi te‘âlâ fevt olduğumda sülüs-i malımdan mu‘takım Murtaza’ya yüz guruş verile deyü benim içün vasiyet ve ikrâr ve musırran-aleyhâ fevt oldukda sülüs-i malı zikr olunan yüz guruşa müsâ‘id olmağla meblağ-ı mezbûru taleb eylediğimde bana teslîmden imtinâ‘ ve terekeden olup rıkk olmak zu‘muyla bi-gayr-ı hakkın vaz‘-ı yed eder suâl olunsun dedikde gıbbe’s-suâl ve’l-inkâr müdde‘î-i mezbûrdan sıdk-ı makāline beyyine taleb olundukda udûl-ı ahrâr-ı ricâl-i Müslimînden mahalle-i mezbûre ahâlîsinden Halil Efendi b. Ahmed ve Mustafa Bey b. Ömer li-ecli’ş-şehâde meclis-i ma‘kūd-ı mezbûra hâzırân olup istişhâd olunduklarında fi’l-hakīka müteveffâ-yı mezbûr Hasan Bey b. Abdullah b. Abdullah fevtinden dört sene mukaddem mülkünde iken işbu müdde‘î-i mezbûr Murtaza b. Abdullah’ı hasbeten li’llâhi’l-aliyyi’l-Hallâk malından tahrîr ve i‘tâk ve silk-i ahrâr-ı asliyyîne idrâc ve ilhâk ettikden sonra bi-emrillâhi te‘âlâ fevt olduğumda sülüs-i malımdan mu‘takım mezbûr Murtaza b. Abdullah’a yüz guruş verile deyü huzûrumuzda vasiyet ve ikrâr ve musırran-aleyhâ fevt oldukda sülüs-i malı zikr olunan yüz guruşa müsâ‘iddir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm müdde‘î-i mezbûr yine meclis-i ma‘kūd-ı mezbûrda mezbûre Hadîce mahzarında ikrâr ve takrîr-i kelâm edip ânifen edâsına hükm-i şer‘î lâhık olan yüz guruş hakkımı sülüs-i terekeden olmak üzere mezbûre Hadîce Hatun yedinden tamâmen ahz u kabz eyledim meblağ-ı mezbûrdan yedinde bir şey kalmadı dedikde gıbbe’t-tasdîkı’ş-şer‘î vâki‘ hâli kezâlik inhâ ve takrîr etmeğin mâ-vaka‘a kayd-şüd.<br><br>Fî 3 min-Muharremi’l-harâm sene 1110<br><br>Şuhûdü’l-hâl: Es-sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=37106"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37108"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0265"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1198"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>