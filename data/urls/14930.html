﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 232<br>Hüküm no: 234<br>Orijinal metin no: [51a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed b. Abdullah’ın kardeşi Fâtıma’daki kira alacağını hibe etmesi</b><br><br>Havâss-ı Aliyye kazâsı tevâbi‘inden kasaba-i Hasköy’de Kiremitçi Ahmed Çelebi mahallesi sâkinlerinden Mehmed b. Abdullah nâm mühtedî meclis-i şer‘de li ebeveyn kız karındaşı râfi‘atü’l-kitâb Fâtıma bt. Abdullah nâm mühtediye mahzarında ikrâr ve takrîr-i kelâm edip bundan esbak ben ve hemşîrem mezbûre Fâtıma şerefü’l-İslâm ile müşerref olmazdan mukaddem hâlik olan babam İlyazer v. Yahudi hâl-i hayâtında kendisine, ba‘dehû evlâdına ve evlâd-ı evlâdına ve evlâd-ı evlâd-ı evlâdına ba‘de’l-inkırâz ağam Menahem Yahudi evlâdına ba‘dehüm Edirne cemâ‘atinden mahmiye-i İstanbul’da ve etrâfında sâkin Karayi fukarâsına vakf-ı sahîh-i lâzım ile vakf ve haps eylediği menzil-i ma‘lûmü’l-hudûdun esnâ-i beyân-ı şürûtunda, galle ve süknâdan birini ta‘yîn ve tahsîs etmemekle menzil-i mezbûr yed-i mütevellî ve ecr-i misli ile îcâr olunup icâresinden ta‘mîr [ve] termîmine harc ve sarf olundukdan sonra bâkī kalanı evlâd-ı mutasarrıf olmak üzre vârid olan fetvâ-yı şerîfe mûcebince hâlâ menzil-i vakf-ı mezbûra kıbel-i şer‘den mütevellî nasb ve ta‘yîn olunan Mehmed Bey b. Abdullah nâm mühtedî menzil-i vakf-ı mezbûru ba‘de’l-müzâyede ve inkıtâ‘i’r-rağbe hemşîrem mezbûre Fâtıma’ya on altı bin fıddî nakd-i râcî fi’l-vakt akçe icâre-i mu‘accele ve yevmî on iki akçe ücret-i müeccele ile îcâr ve teslîm, ol dahi ber minvâl-i muharrer istîcâr ve tesellüm ve kabz ve kabûl eylediğinden sonra zikr olunan on altı bin akçe-i mu‘accele hemşîrem mezbûre ile beynimizde tansîf olunup ve müeccele-i mezkûrenin yevmî dört akçesini menzil-i mezbûrun meremmâtı için yed-i mütevellîde hıfz ve yevmî dörder akçesine ben mutasarrıf olup ve dörder akçesine hemşîrem mezbûre Fâtıma mutasarrıfe olmak üzre kabûl ve ittifâk ve mütevellî-i mezbûr dahi minvâl-i me[şr]ûh üzre yedine mümzâ ve mahtûm temessük vermişidi el-hâletü hâzihî hemşîrem mezbûreye zimmetimde menzil-i mezbûrun kirâsından olan sekiz bin akçe deynime mu‘accele-i mezkûreden benim hisseme isâbet eden sekiz bin akçemi takās eylediğimde ol dahi mukāssa ve kabûl ve müeccele-i mezkûreden dahi hisseme isâbet eden yevmî dörder akçenin ikişer akçesini kendi rızâ ve hüsn-i ihtiyârım ile hemşîrem mezbûra teberru‘ edip mâdâmki menzil-i mezbûr hemşîrem mezbûrenin taht-ı icâresinde ola yevmî iki akçeden ziyâde olmamak üzre kavl ü karâr ve ahd ü mîsâk eylemişimdir deyicek gıbbe’t-tasdîk mâ hüve’l-vâki‘ ketb olundu. Fi’l-yevmi’s-sânî aşer min Şevvâli’l-mükerrem li sene isneteyn ve seb‘în ve elf.<br><br><br>Şuhûdü’l-hâl: Muharrirü’l-hurûf Mehmed b. Hasan, Hüseyin Muhzır, Mehmed b. Mahmud Muhzır, Dilâver muhzır ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14929"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14931"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b232"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o471"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>