﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 164<br>Hüküm no: 99<br>Orijinal metin no: [33a-1, Arapça]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayas b. Abdullah’ın vakfiyesi</b><br><br>Mâ hurrire fîhi min-asli’l-vakfi ve şurûtihî vaddaha ledeyye ve sahha beyne yedeyye fe-hakemtü bi-sıhhatihî ve lüzûmihî ve ene’l-abdü’l-fakīr ile’l-meliki’r-rahmân Mehmed b. Mehmed el-müderris bi-ihda’l-medârisi’s-sultân Süleyman Han el-me’mûru bi-tevkī‘i mâ-zîri fîhi bi-emri men fevveze’l-emri ileyhi<br><br>Elhamdü li-men lehü’l-hamdü ve’s-senâü ve’s-salâtü alâ-nebiyyihî Muhammedin eşrefü’l-verâ ve alâ-âlihî ve ashâbihî nücûmi’l-hedyi, ammâ ba‘d. İşbu mazmûnunda vakıf ikrârından bahsedilen sahîh ve şer‘î bir hüccettir. Sâhibü’l-hayrât ve’l-hasenât ve râgıbü’s-sadakāt ve’l-meberrât Ayas b. Abdullah kıbelinden âti’z-zikr vakıf ikrârına vekâleti nehc-i şer‘î üzere sâbit olan Bevvâb-ı sultânî Mustafa Bey b. Abdullah meclis-i şer‘-i şerîf-i şâmihu’l-imâd ve mahfil-i dîn-i münîf-i râsihu’l-evtâda hâzır olup hasm-ı şer‘î mahzarında şöyle ikrâr ve i‘tirâf etti ki, müvekkil-i mezbûru, dünyânın fânî, âhiretin bâkī olduğunu idrâk ettiğinde, işbu ikrârın kendisinden sudûruna kadar mâliki olduğu ve taht-ı tasarrufunda bulundurduğu, mahmiye-i Kostantıniyye mahallâtından Molla Gürânî mahallesinde kâin, üzerinde müte‘addid hâne bulunan ahırı, fırını, kileri ve muhavvatayı müştemil, hudûdu Murad Ağa b. Abdurrahman mülkü, ( ) vakfı ve tarîk-ı âm ile mahdûd bulunan menzilini cümle hudûdu ve kâffe-i hukukuyla ve niyet-i hâlise ve taviyet-i sâfiye ile taleben li-marzâti rabbi’r-rahîm ve hereben min-ikābihi’l-elîm habsedip vakfetti. Süknâyı mâdâm ki hayâtda ola evvelâ kendisine, sonra Fâtıma bt. Abdullah nâm zevcesine, sonra evlâdına, batnen ba‘de batnin evlâd-ı evlâdına, sonra vâkıf-ı mezbûrun oğlu Ahmed’in kızı İhsan’a, sonra onun evlâdına, ile’l-inkırâz evlâd-ı evlâdına şart etti. Sonra Gülbahar ve Selâmet nâm mu‘takasına, sonra Medîne-i münevvere fukarâsına şart etti. Menzil-i mezbûru tescîl maksadıyla mütevellî nasbettiği Hüseyin b. Abdullah nâm kimseye teslîm etti. O dahî tesellüm etti. Hâl bu minvâl üzere iken vâkıf-ı mezbûr vakf-ı akār İmâm-ı A‘zam Hazret-i Ebû Hanîfe-i Kûfî hazretleri yanında lâzım değildir diyerek vakfiyyetten rücû‘ edip menzil-i mezkûrun silk-i mülküne idhâlini talep ve mütevellî-yi mezkûrdan istirdâd eyledi. Mütevellî mezbûr Hüseyin redden imtinâ‘ edince hâkim-i muvakki‘ü’l-kitâb huzûrunda murâfa‘a edip tarafeynden hüküm taleb ettiklerinde hâkim-i mûmâ-ileyh, cânib-i vakfı ihtiyâr edip menzil-i merkūmun vakfiyetinin lüzûmuna -âlimen bi’l-hilâf beyne’l-eimmeti’l-eşrâf- hükmetmekle vakf-ı mezbûr, bey‘i, hibesi ve îrâsı câiz olmayacak şekilde, müseccel, müebbed bir vakıf olarak bi’l-ittifâk evkāf-ı lâzimeden oldu. Fe-men beddelehû ba‘de mâ semi‘ahû el-âyetü.<br><br>Cerâ zâlike ve hurrire fî-evâhiri şehri Saferi’l-hayr min-şuhûri sene hamse ve elf.<br><br>Şühûdü’l-hâl: Ahmed b. Ali el-imâm, Mehmed b. Ahmed, el-müezzin, Kurd b. Abdullah, Ebulkasım b. Haydar, Mehmed b. Ömer, Piyâle b. Abdullah, Ferhad b. Abdullah el-müezzin, Mehmed b. Ali el-mu‘allim, Mahmud b. Mehmed el-bevvâb, Ali b. Hasan el-bevvâb ve gayrühüm</p>          <br><a title="Önceki sayfa" style="text-decoration:none" href="./ayrmetin.php?idno=11429"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11431"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b164"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o794"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>