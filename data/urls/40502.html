﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 264<br>Hüküm no: 223<br>Orijinal metin no: [32b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Çelebi b. Bali’nin evini kendi izni olmaksızın annesi Hadice’den satın alan Halil Beşe b. Ali ile dört bin beş yüz akçe üzerine sulh olduğu</b><br><br>Mahmiye-i İstanbul’da Mismarî Şücâ‘ mahallesi sükkânından Mustafa Çelebi b. Bâli meclis-i şer‘-i hatîrde mahalle-i mezbûre sükkânından sâhibü hâze’l-kitâb Halil Beşe b. Ali mahzarında tav‘an ikrâr ve i‘tirâf edip bundan akdem bin altmış altı senesi şehr-i Rebî‘ülevveli’nde ticâret ile Kili Kal‘ası’na vardığımda kal‘a-i mezbûrede eğlenmek iktizâ etmekle mülk ve hakkım olmağla mahalle-i mezbûrede vâki‘ bir tarafdan yine kendi mülk menzilime ve bir tarafdan bazen Kasım Ağa b. Velican mülküne ve bazen Bostancı Mehmed Beşe b. Abdullah mülküne ve bir tarafdan Sarac İsmail Çelebi mülküne ve bir tarafdan tarîk-ı âmma müntehî olup dâhiliye ve hâriciye büyût-ı müte‘addideyi müştemil mülk menzilimi semen-i misline bey‘a ve kabz-ı semen ettikden sonra semen-i menzil-i mezbûrdan mahmiye-i mezbûrede vâki‘ Tercümân Yunus Vakfı’na zimmetimde olan yirmi beş bin beş yüz râyic [fi’l]-vakt deynimi [edâya] İsa Yazıcı nâm kimesneyi tarafımdan tevkîl edip ol dahi ba‘de kabûli’l-vekâle menzil-i mezbûru bi’l-vekâle bey‘a arz eyledikde vâlidem Hadice bt. Abdullah nâm hâtun merkūm İsa Yazıcı’yı müdâhale etdirmeyip vekîlim değil iken menzil-i mezbûru fuzûlî mezbûr Halil Beşe’ye kırk altı bin râyic [fi’l]-vakt akçeye fuzûlî bâtten bey‘ ve teslîm edip semen-i merkūmu yedinden ahz u kabz etmekle ben dahi gelip vâlidem merkūme Hadice’nin menzil-i mezbûru vech-i meşrûh üzere merkūm Halil Beşe’ye bey‘ini tecvîz etmediğim ecilden beynimizde münâza‘ât-ı kesîre vâkı‘a olmuşidi el-hâletü hâzihî beynimize muslihûn tavassut edip merkūm Halil Beşe ile beni da‘vâ-yı menzil-i merkūmdan dört bin beş yüz râyic [fi’l]-vakt [33a] akçe üzerine sulh eylediklerinde ben dahi sulh-ı mezbûru kabûl ve bedel-i sulh olan meblağ-ı merkūm dört bin beş yüz akçeyi merkūm Halil Beşe yedinden ahz u kabz edip vâlidem merkūme Hadice’nin menzil-i merkūmu merkūm Halil Beşe’ye bey‘ini tecvîz ve husûs-ı mezbûra müte‘allika âmme-i de‘âvîden berî olup mezbûrun zimmetini dahi ibrâ-i âmm-ı kātı‘u’n-nizâ‘la ibrâ ve ıskāt eyledim min ba‘d menzil-i mezbûr merkūmûn mülk-i müşterâsıdır bi-vechin mine’l-vücûh alâka ve hakkım yokdur dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâmis aşer min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Umdetü’l-kuzât Ramazan Efendi b. el-Hâc İbrahim, Abdullah Efendi b. İbrahim imâm-ı mahalle-i mezbûre, Mehmed Çelebi b. Ali müezzin-i mahalle-i mezbûre, Hasan Çelebi b. Abdullah, Berber Abdi Beşe b. Nurullah, Ahmed Çelebi b. Mehmed, Hasan Odabaşı b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=40501"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40503"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b264"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o880"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>