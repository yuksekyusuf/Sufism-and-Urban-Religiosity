﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 380<br>Hüküm no: 327<br>Orijinal metin no: [62b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şerife Vahide bt. Mehmed’in, Sofular’da babasına ait kalaycı gediği olduğu iddiasının geçersizliği</b><br><br>Sofular’da kalaycı gediği men‘i<br><br>Ma‘rûz<br><br>Mübârek rikâb-ı kamer-tâb-ı hazret-i zıllullâhîye takdîm-i arzuhâl eden zâtı mu‘arrefe Şerife Vahide bt. es-Seyyid Mehmed nâm hatun lisânen sâdır olan fermân-ı âlîlerine imtisâlen Çarşamba günü Arz Odası’nda huzûr-ı lâmi‘u’n-nûr-ı vekâlet-penâhîlerinde ma‘kūd meclis-i şer‘-i münîrde derûn-ı arzuhâlde mezkûru’l-ism Tersâne-i âmirede zindân kâtibi el-Hâc Mehmed Sâdık Efendi ibnü’l-merhûm Mehmed Ârif Efendi tarafından husûs-ı âtîde vekîl olduğu es-Seyyid Abdullah Efendi b. Ali şehâdetleriyle sâbit olan es-Seyyid Halil Efendi b. es-Seyyid Ali muvâcehesinde İstanbul Mahkemesi sicillinden muhrec işbu i‘lâm-ı şer‘î kaydında tasrîh ve beyân olunduğu üzre bin iki yüz otuz sekiz târihinde Âsitâne-i aliyyede bulunan cemî‘ kalaycı esnâfı ma‘rifet-i şer‘le tahrîr ve birbirleriyle kefâlete rabt olunarak tertîb olunan defterde Sofular’da Usta el-Hâc Mehmed lafzı münderic olup benim dahi babam Kalaycı Mehmed Usta olduğundan defterde olan Mehmed Usta babamın ismine müşâbih ve zikrolunan Sofular Çarşısı’nda Mollahüsrev Câmi‘i ittisâlinde kâin müvekkil-i mûmâ-ileyhin tasarrufunda olan bakkāl mağazası esnâf tahrîr olunduğu hînde kalaycı dükkânı olmak muhtemel olmağın bu takdîrce dükkân-ı mezkûrda eğerçi ol vakitden beri kalaycı işlediğini bilir olmayıp fi’l-asl külâhcı ve ba‘dehû manav ve ba‘dehû sebzeci dükkânı ve el-yevm bakkāl mağazası olarak isti‘mâl olunagelmiş ise de mücerred babamın ismine uygun olduğundan dükkân-ı mezkûr babamdan kalma gediğim olmuş olur öyle olıcak müvekkil-i mûmâ-ileyh mağaza-i mezkûrede olan müste’cirîni çıkarıp bana îcâra cebr olunmasını bundan akdem Bâb-ı Âlî’ye arzuhâl takdîmiyle sudûr eden emr-i âlî-şâna imtisâlen İstanbul Mahkemesi’nde huzûr-ı hâkimü’ş-şer‘de vekîl-i mezbûr muvâcehesinde da‘vâ eylediğimde evvelen dükkân-ı mezkûr gediği ta‘bîr olunan âlât el-yevm mevcûde olmadığından [63a] mâ‘adâ henüz kendi mâlım olduğunu ve kim zabtedip kimin yedinde kaldığını vech-i şer‘î üzre tashîh ve beyân edemememle müvekkil-i mûmâ-ileyhe şer‘an suâl dahi olunmayıp sâniyen yüz dört sene mukaddem haccü’l-Haremeyn olarak tahrîr olunmuş olan Mehmed Usta kendi takrîrime nazaran babam olduğunu zâhir-i hâl mektûb ve ol târihde esnâfı tahrîr ancak birbirine kefâlete rabt için olmağla yalnız bu tahrîr ile gedikleri i‘tibâr bulmadığı ve dükkân-ı mezkûrda aklâm-ı şâhâneden birinde mukayyed ve mu‘teber gedik olmadığı ecilden mahâll-i mezkûrda gedik iddi‘âm şer‘an ve kānûnen iltifâta şâyân olmayıp dükkân-ı mezkûra bir vechile müdâhaleye kādire olamadığım taraf-ı şer‘-i şerîfden bana tefhîm olunmuşdu lâkin dükkân-ı mezkûr mücerred gediğimdir bana îcâr ettirilsin deyü takrîr-i meşrûhu üzre ber-mantûk-ı i‘lâm muktezâ-yı şer‘î ve mûcib-i kānûnîsi cevâb verilip bitmişiken bu def‘a yine iddi‘âsı ta‘cîz ve tesâddî‘den ibâret olmağla kelâmına iltifât olunmayıp bî-vech mu‘ârazadan men‘ olunduğu İstanbul Mahkemesi’nden huzûr.<br><br>Fî 3 N sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33753"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33755"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b380"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o558"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>