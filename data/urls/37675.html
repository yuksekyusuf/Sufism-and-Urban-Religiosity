﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 893<br>Hüküm no: 731<br>Orijinal metin no: [166a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Müteveffa Ahmed Çelebi’nin varislerinin terekeden para gizlediği iddiasıyla Mustafa’ya açtıkları davada haksız bulundukları</b><br><br>Husûs-ı âti’l-beyânı mahallinde istimâ‘ ve tahrîri içün bi’l-iltimâs bu fakīr Dârü’l-hilâfeti’l-aliyye Kostantıniyyetü’l-mahmiye’de kāimmakām-ı hazret-i sadrazamî huzûr-ı âlîlerinde akd-i meclis-i şer‘-i şerîf olundukda mahmiye-i mezbûrede Bezzâz-ı cedîd mahallesinde sâkin iken târîh-i kitâbdan <<üç>> bir sene mukaddem vefât eden el-Hâc Ahmed Çelebi b. Abdulkadir b. Abdullah’ın sulbiye kebîre kızı Âişe Hatun tarafından husûs-ı âti’z-zikrde bâ-hüccet-i şer‘iyye vekîli Hasan Çavuş b. Ali vekâleten ve müteveffâ-yı mezbûrun li-ebeveyn ammi oğlu ve müvekkile-i mezbûrenin zevci Yusuf b. Hasan asâleten meclis-i ma‘kūd-ı mezbûrda müteveffâ-yı mezbûrun mu‘takı hâfızü’l-kitâb el-Hâc Mustafa b. Abdullah mahzarında üzerine da‘vâ ve takrîr-i kelâm edip müteveffâ-yı mezbûr Ahmed Çelebi vefât eyledikde terekesinden hâric ez defter kassâm-ı askerî her kesesi beş yüz guruş olmak üzere otuz kese guruşu Vâlide Câmi‘-i şerîfi kurbünde Yeni çarşıda mahzeninden bi-gayr-ı hakkın ahz u kabz ve ketm ü ihfâ edip hattâ târîh-i kitâbdan iki ay mukaddem mahmiye-i mezbûrede Mercan çarşısında kendi dükkânında vech-i muharrer üzere meblağ-ı mezbûru ahz u kabz ve ketm ü ihfâ eylediğini alâ ruûsi’l-işhâd ikrâr ve işhâd dahi eylemişdir suâl olunsun dedikde gıbbe’s-suâl ve akībe’l-inkâr müdde‘iyyân-ı mezbûrândan müdde‘âlarına beyyine taleb olundukda mahmiye-i mezbûrede Sarıgörez mahallesinde sâkin Ali b. Abdullah ve Acıçeşme’de sâkin Çıbıkçı Yusuf Beşe b. Osman li-ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-hakīka mezbûr el-Hâc Mustafa b. Abdullah’ın târîh-i kitâbdan iki ay mukaddem zikr olunan Mercan’da dükkânına kahve almak içün vardığımızda müteveffâ-yı mezbûr Ahmed Çelebi’nin verese<<sinden>> sinde defterinden hâric bir nesne kaldı mı <<deyü>> dedim mezbûr el-Hâc Mustafa’dan suâl eylediğimizde zikr olunan mahzeninden veresesine vermek içün hâric ez defter otuz kese guruşunu ketm ü ihfâ eyledim deyü bizim huzûrumuzda ikrâr eyledi biz bu husûsa bu vech üzere şâhidleriz şehâdet dahi ederiz deyü her biri şehâdet eylediklerinde mezbûr el-Hâc Mustafa mezbûrân Ali [ve] Yusuf’dan her biri husûs-ı mezbûrda şehâdet etmek içün târîh-i kitâbdan üç gün mukaddem Süleymaniye kurbünde kahvehânede yüz yetmiş guruş ücret vermek üzere müdde‘î-i mezbûr Yusuf ile kavl eylemişlerdir deyü şâhidân-ı mezbûrânı cerh eyledikde mezbûr el-Hâc Mustafa’dan sıdk-ı makāline beyyine taleb olundukda udûl-ı ahrâr-ı ricâl-i Müslimînden mahmiye-i mezbûrede Mercan Ağa mahallesinde sâkin Receb Çelebi b. Abdurrahman ile tüccârdan es-Seyyid Abdullah Çelebi b. es-Seyyid Ömer li-ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-hakīka işbu şâhidân-ı mezbûrândan her biri târîh-i kitâbdan üç gün mukaddem zikr olunan kahvehânede husûs-ı mezbûra şehâdet etmek içün müdde‘î-i mezbûr Yusuf ile yüz yetmiş guruşa huzûrumuzda kavl eylediler biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde şâhidân-ı mezbûrân Receb Çelebi ve es-Seyyid Abdullah Çelebi’yi tezkiye içün bâ-fermân-ı âlî cânib-i şer‘den irsâl olunan Mevlânâ Yahya Efendi zikr olunan Mercan Ağa mahallesinde Hân-ı Cedîd’e varıp tefahhus eyledikde ahâlîsinden Mehmed b. İbrahim ve İshak b. Ramazan ve Mustafa b. Ramazan ve Hammâmî el-Hâc Mustafa ve Mahmud Ağa ve Nasuh Beşe ve Hüseyin Beşe ve Hüseyin b. Hızır ve Hüseyin b. Mehmed [166b] ve el-Hâc Mehmed b. Hasan nâm kimesneler mezbûrân Receb Çelebi ve es-Seyyid Abdullah Çelebi içün adl ve makbûlü’ş-şehâdelerdir deyü haber verdiklerini mevlânâ-yı mezbûr mahallinde tahrîr ba‘dehû ma‘an irsâl olunan Mübâşir Osman Çavuş ve Mehmed b. Pîrî ve Nasuh Beşe b. Ali ile meclis-i şer‘a gelip alâ-vukū‘ihi inhâ ve takrîr etmeğin şehâdetleri makbûle olup cerh beyyinesi evlâ olmağla mezbûrân Ali ve Yusuf’un şehâdetleri makbûle olmamağla müdde‘iyyân-ı mezbûrân Hasan Çavuş ve Yusuf mezbûr el-Hâc Mustafa’ya yemîn dahi vermeyip husûs-ı mezbûra müte‘allık her biri mu‘ârazadan men‘ olunup mâ-vaka‘a kayd-şüd.<br><br>Fî 9 min-Receb sene 1110<br><br>Şuhûdü’l-hâl: Umdetü’l-mevâli’l-izâm Hasan Efendi el-Kādî bi-Yenişehir sâbıkā, Kânî Ahmed Efendi Tezkire-i evvel, Hâfız Mehmed Efendi Tezkire-i sânî, Abdulkadir Ağa b. İbrahim, el-Hâc Mehmed b. Ali, Mustafa b. İbrahim, Hüseyin b. İbrahim, Hüseyin b. Abdullah ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=37674"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37676"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0893"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1078"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>