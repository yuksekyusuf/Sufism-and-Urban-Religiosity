﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 382<br>Hüküm no: 450<br>Orijinal metin no: [67b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim b. Dilâver’den kalan ev ve arsadan mirasçıları olan karısı ve kardeşinin hisselerinin tespiti</b><br><br>Zikr-i âtî menzilin üzerine varılıp ba‘de’l-mu‘âyene ve’l-mesâha taksîm olunmasını iltimâs eylelediklerinde savb-ı şer‘-i hatîrden mevlânâ Mehmed Efendi b. Nasuh irsâl olunup ol dahi Hâssa mi‘mârlarından Üstâd Ali Beşe b. Abdullah ve sâir ebniye ve sukūf ahvâline vukūfu olan bî-garaz cemâ‘at-i müslimîn ile Havâss-ı Aliyye kazâsına tâbi‘ kasaba-i Hasköy’de Abdüsselâm mahallesinde menzil-i mezkûra varıp müslimîn-i mezkûrîn huzûrunda akd-i meclis-i şer‘-i mübîn eyledikde mahalle-i mezbûrede sâkin iken bundan akdem fevt olan İbrahim b. Dilâver’in verâseti zevce-i metrûkesi Fâtıma bt. Receb nâm hâtun ile li eb er karındaşı Mustafa Çelebi’ye münhasıra olduğu şer‘an zâhir ve müte‘ayyin oldukdan sonra mezbûr Mustafa Çelebi meclis-i ma‘kūd-ı mezkûrda işbu râfi‘atü’l-kitâb merkūme Fâtıma Hâtun mahzarında takrîr-i kelâm ve ta‘bîr ani’l-merâm edip müteveffâ-yı mezbûr İbrahim terekesinden olup mahalle-i mezbûrede vâki‘ bir tarafdan mekābir-i müslimîn ve bir tarafdan Şâmîzâde vakfı olan odalar ve iki tarafdan benim mülküm menzilim ile mahdûd bir bâb fevkānî oda ve bir kiler ve bir sofa ve ayak dehlizi ve bir bâb tahtânî odayı müştemil işbu menzil karındaşım müteveffâ-yı mezbûr İbrahim’in mülkü olmağla ba‘de vefâtihî rub‘u mezbûre Fâtıma Hâtun ve selâse erbâ‘ı irsen bana isâbet ve intikāl etmişidi hâlâ menzil-i mezkûrda olan hisselerimin ba‘de’l-mesâha ta‘yîn ve tahsîs olunmak benim ve merkūme Fâtıma Hâtun’un murâdıdır dedikde mi‘mâr-ı mezbûr Ali Beşe menzil-i mahdûdun mecmû‘-ı binâsını mesâha eyledikde tûlen ve arzen bi hesâb-ı terbî‘î yüz yirmi zirâ‘ binâ ma‘a zemînden mezbûre Fâtıma Hâtun’un hisse-i irsiyyesine otuz zirâ‘ isâbet edip lâkin taksîm kabûl etmemekle yine mahalle-i mezbûrede vâki‘ bir tarafı Abdüsselâm vakfı ve bir tarafı tarîk-i âm ve iki tarafı merhûme Arzi[ye] nâ[m] sâhibetü’l-hayrın vakfından olup benim taht-ı tasarrufumda olan arsa ile mahdûd eşcâr-ı müsmire ve gayr-ı müsmireyi hâviye tûlen ve arzen bi hesâb-ı terbî‘î yedi yüz elli zirâ‘ mülk arsanın dört yüz yirmi zirâ‘ı karındaşım müteveffâ-yı mezbûrun olup ba‘de vefâtihî yüz beş zirâ‘ı merkūme Fâtıma Hâtun’un ve üç yüz on beş zirâ‘ı bana isâbet ve intikāl etmeğin mezbûre Fâtıma Hâtun’un menzil-i mahdûd-ı mezkûrda olan otuz zirâ‘ arsası mukābelesinde mülk olan arsa-i mahdûde-i mezkûreden verilmek kendi haklarında her vechile enfa‘ olmağla merkūme Fâtıma Hâtun’un rub‘ hissesine isâbet eden yüz beş zirâ‘ mülk arsadan mâ‘adâ menzil-i mezkûrun binâsından olan otuz zirâ‘ rub‘ hisse-i irsiyyesi altmış mukābelesinde yine arsa-i mezkûreden tûlen ve arzen bi hesâb-ı terbî‘î üç yüz elli beş zirâ‘ arsa ki cem‘an dört yüz zirâ‘ taş ve kireç ile mahlût yirmi altı zirâ‘ duvarı ve otuz iki zirâ‘ seddi ve elli dib armud ve enâr ve ayva ve incir ve asma ve erguvan ve erik eşcârını hâviye mülk arsayı, bâlâda zikr olunan yedi yüz elli zirâ‘ arsadan ifrâz ve Bâlizâde Lağımı demekle ma‘rûf lağımın ağzı berâberinde ve sedden aşağı arsa seksen zirâ‘ ve sed üzerinde üç yüz seksen zirâ‘ olmak üzre mi‘mâr-ı mezbûr mesâha eyledikden sonra merkūme Fâtıma Hâtun’un rub‘ hissesi mukābelesinde ta‘yîn ve tahsîs ve alâmet-i fâsıla vaz‘ olundukda mezbûre Fâtıma Hâtun dahi sâlifü’l-beyân dört yüz altmış zirâ‘ mülk arsa-i merkūmeyi kendi rızâsıyla kabz ve kabûl eyleyip zevci müteveffâ-yı mezbûrun ism-i mâl ıtlâk olunur terekesinden rub‘ hisse-i şer‘iyyesine müte‘allik âmme-i de‘âvî ve mütâlebâtdan mezbûr Mustafa Çelebi’nin zimmetini ibrâ-i âmm-ı kātı‘ü’n-nizâ‘ ile ibrâ ve iskāt eyledi dedikde merkūm Mustafa Çelebi mezbûre Fâtıma Hâtun’un kelimât-ı mahkiyesini vicâhen ve şifâhen tasdîk ve tahkīk eylediğini mevlânâ-yı mezbûr mahallinde tahrîr ba‘dehû ma‘an irsâl olunan Hüseyin Çelebi b. Ali ile meclis-i şer‘a gelip her biri alâ vukū‘ihi inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâlis aşer min Saferi’l-hayr li sene ihdâ ve tis‘în ve elf.<br><br><br>Şuhûdü’l-hâl: Mustafa Çelebi eş-Şeyh Mehmed, Mustafa Bey b. el-Hâc Mehmed, Ömer Ağa b. Mehmed, Mehmed Çelebi b. Siyavuş, Hüseyin b. Ali.</p>          <br><a title="Önceki sayfa" style="text-decoration:none" href="./ayrmetin.php?idno=15831"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15833"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b382"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o666"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>