﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 177<br>Hüküm no: 104<br>Orijinal metin no: [21b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yanko v. Yorgi’nin duhân tüccârından Panayot v. Manol’dan aldığı borç karşılığında tütüncü dükkânını rehin vermesi</b><br><br>İdâne 30000 guruş<br><br>Meblâğ-ı mezkûr edâ olunmağla mûcib-i inhâ kaydı terkîn olunmuşdur Fî Rebî‘ülâhir sene [1]285<br><br>Teba‘a-i Devlet-i aliyye’nin Rum milletinden ve tütüncü esnâfından Yanko v. Bıyıklı A‘ma Yorgi meclis-i şer‘-i şerîf-i hatîrde teba‘a-i Devlet-i aliyye’nin Rum milletinden ve duhân tüccârından bâ‘isü’r-rakīm Dukaoğlu Panayot v. Manol v. Adam’ın şerîki ve tarafından husûs-ı âti’l-beyânda vekîl olduğu esnâf-ı merkūme yazıcısı Ahmed Efendi b. el-Hâc Mehmed ile teba‘a-i Devlet-i aliyye’nin Rum milletinden ve esnâf-ı merkūmeden Haralambo v. Panayot şehâdetleriyle ber-nehc -i şer‘î sâbit olan teba‘a-i Devlet-i aliyye’nin Rum milletinden ve duhân tüccârından Haralambos v. Mihal muvâcehesinde esnâf-ı merkūme kethüdâsı el-Hâc Mehmed Latif Efendi b. İsmail ile duhân tüccârından mazbûtü’l-esâmî on nefer müslim ve beş nefer hıristiyan lonca ihtiyârları taraflarından mürsel mezbûr Ahmed Efendi hâzır olduğu hâlde ikrâr-ı tâm ve takrîr-i kelâm edip vekîl-i merkūm Haralambos müvekkil-i merkūm Panayot’un mâlından bana otuz bin guruş bi’l-vekâle idâne ve teslîm ben dahi yedinden istidâne ve kabz ve umûruma sarfla istihlâk edip meblağ-ı merkūm otuz bin guruş ile semeni işbu târih-i rakīmden üç sene tamâmına değin müeccel ve mev‘ûduna müvekkil-i merkūm Panayot’un mâlından ve vekîl-i merkūm Haralambos yedinden bi-safkatin vâhidetin iştirâ ve kabz eylediğim üç aded hilâlî koyun sâ‘ati semenlerinden dahi on üç bin beş yüz guruş ki ciheteyn-i merkūmeteynden cem‘an kırk üç bin beş yüz guruş zimmetimde müvekkil-i merkūm Panayot’a vâcibü’l-edâ ve lâzimü’l-kazâ sahîhan deynim olup meblağ-ı mecmû‘-ı merkūm kırk üç bin beş yüz guruş mukābelesinde mahmiye-i İstanbul’da Aksaray Çarşısı nâm mahalde vâki‘ bir tarafdan Halil Ağa’nın manav dükkânı ve bir tarafdan Çörekci İbrahim Ağa’nın menzili ve bir tarafdan Hacı Ohannes’in haffâf dükkânı ve taraf-ı râbi‘i tarîk-i âm ile mahdûd ve bâ-irâde-i seniyye Hazine-i Evkāf-ı hümâyûna mülhak evkāfdan merhûmân Arakiyeci Üveys ve zevcesi Zeyneb Hatun vakıfları müsakkafâtından Ârif Efendi’nin kız karındaşı Âişe Hanım ile babam merkūm Yorgi’nin bi’l-icâreteyn taht-ı tasarruflarında olan Eshâm Muhâsebesi kaleminde el-Hâc Ahmed ismine mukayyed şehriye altı guruş kirâ-yı kadîmelübir bâb tütüncü dükkânı derûnunda mevcûde beyne’l-esnâf gedik ta‘bîr olunur şehr-i hâlin yirmi beşinci günü tarihiyle müverraha İstanbul Mahkemesi’nden verilen bir kıt‘a hüccet-i şer‘iyye ve kethüdâ-yı mûmâ-ileyhin takdîm eylediği bir kıt‘a ilmühaber nâtıklar olduğu üzere yedimde müstakillen mülk ve hakkım olan âlât-ı lâzime-i ma‘lûmeyi rehn vaz‘ ve vekîl-i merkūm Haralambos’a teslîm eylediğimde ol dahi ber-vech-i muharrer irtihân ve tesellüm ve kabz u kabûl eyledikden sonra ben ecel-i mezkûr hulûlünde deyn-i mecmû‘-ı merkūm kırk üç bin beş yüz guruşu edâ ile âlât-ı gedik-i mezkûru rehniyetden fek ve tahlîs edemez isem âlât-ı gedik-i mezkûru rehniyetden ba‘de’l-fek semen-i misliyle âhara bey‘e ve kabz-ı semene ve makbûzundan deyn-i mecmû‘-ı merkūm kırk üç bin beş yüz guruşu müvekkil-i merkūm Panayot’a edâya ve fazla kalır ise fazlasını bana teslîme ve husûs-ı mezkûrun mütevakkıf olduğu umûrun küllisine küllemâ azeltüke fe-ente vekîli mefhûmu üzere azl ve in‘izâlden masûne ve akd-i rehinde meşrûta vekâlet-i devriye-i sahîha-i şer‘iyye ile tarafımdan vekîl-imerkūm Haralambos’u vekîl ve nâib-i menâb nasb ve ta‘yîn eylediğimde ol dahi ber-vech-i muharrer vekâlet-i mezkûreyi kabûl ve merâsimini kemâ-yenbagī edâya ta‘ahhüd ve iltizâm eyledi dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 26 Safer sene 1279<br><br>Şuhûdü’l-hâl: Muhzır Mustafa Ağa b. ( ), Muhzır Ahmed Ağa b. ( ), Muhzır el-Hâc Salih Ağa b. ( ), Muhzır Feyzullah Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35778"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35780"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b177"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o402"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>