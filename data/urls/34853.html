﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 247<br>Hüküm no: 200<br>Orijinal metin no: [79-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yakub Nureddin Efendi’ye ait bostanın kirasından Hıristo ve Genco’nun alacağı kesinleşen miktarın ödenmesi</b><br><br>Karagümrük’de bostan nizâ‘ına dâir<br><br>[Ma‘rûz]<br><br>Müderrisînden derûn-ı arzuhâlde ismi mezkûr es-Seyyid Yakub Nureddin Efendi b. İbrahim bi’l-ma‘iye rü’yete memûr Evkāf müfettişi İstanbul pâye-i celîlesiyle mübâhî izzetlü fazîletlü es-Seyyid Mehmed Emin Âsaf Beyefendi hâzır olduğu hâlde Çarşamba günü huzûr-ı hazret-i Fetvâ-penâhî’de ma‘kūd meclis-i şer‘-i münîrde bahçevân tâifesinden arzuhâl sâhibleri Hıristo v. İstasi ve Genco v. Ganco zimmîler muvâcehelerinde İstanbul’da Karagümrüğü civârında Karabaş mahallesinde Kasabbaşı Bostanı ittisâlinde vâki‘ bir bâb bostanın mahâll-i mu‘ayyen-i ma‘lûmu bâ-hüccet-i şer‘iye müstakıllen benim yedimde mülküm ve mâ‘adâ mahâll-i mu‘ayyen-i ma‘lûmu dahi bâ-irâde-i seniyye Hazîne-i Evkāf-ı Haremeyn-i Muhteremeyn tarafından idâre olunan evkāfdan sâbıkā Yenişehr-i Fener kādısı ve Emîn-i fetvâ Halil Efendi Vakfı müsakkafâtından olarak beş sehm i‘tibârıyla bir sehm hisse-i şâyi‘ası benim ve dört sehm hisse-i şâyi‘ası dahi gāibetü ani’l-meclis Fatıma Hanım bt. el-Hâc Ali’nin bâ-temessük-i mütevellî bi’l-icâreteyn taht-ı tasarrufumuzda ve bostan-ı mezbûr derûnunda mevcûd beyne’l-esnâf gedik ta‘bîr olunur Evkāf-ı Haremeyn-i Muhteremeyn müstegallâtından âlât-ı lâzıme-i ma‘lûme dahi mersûmân Hıristo ve Genco zimmîlerin kezâlik bâ-temessük-i mütevellî bi’l-icâreteyn münâsafeten taht-ı tasarruflarında ve mersûmân mülk olan mahâll-i mu‘ayyen-i mezkûrda senevî yüz ellişer guruş kirâ mukāvelesiyle müşâhe[re]ten müstecirlerim iken ben mülk olan mahâll-i mezkûru bin iki yüz elli altı senesi şehr-i Ramazani’l-mübârekinin on ikinci günü hâlâ zevcem gāibetü ani’l-meclis Cemile Kadın bt. Abdullah’a semen-i ma‘lûm ve makbûza bey‘ ü temlik eyledim ise de kirâ-yı mezkûreden olarak bin iki yüz <<elli altı senesi>> elli beş senesi şehr-i Rebî‘ülevvelinin on ikinci gününden zikr olunan elli altı senesi şehr-i Ramazani’l-mübârekinin on ikinci gününe gelince bir buçuk sene müddetde iktizâ eden cem‘an iki yüz yirmi beş guruşun altmış guruşunu mersûmân bana edâ edip bâkīsi olan yüz altmış beş guruş zimmetlerinde kalmağla hâlâ taleb ederim deyü da‘vâ ettikde onlar dahi cevâblarında mahâll-i mezkûr mukaddemâ müdde‘î-i mezbûr es-Seyyid Yakub Nureddin Efendi’nin ber-vech-i muharrer mülkü olup ve kendileri mahâll-i mezkûrda kirâ-yı kadîmesi olan senevî ancak altışar guruş kirâ ile müstecirleri olduklarını ve bu sûretde müddet-i mezkûrda iktizâ eden cem‘an yetmiş beş guruşdan müdde‘î-i mezbûra kabzını mu‘terif olduğu meblağ-ı merkūm altmış guruşdan mâ‘adâ ancak on beş guruş zimmetlerinde bâkī deynleri olduğunu ikrâr ve müdde‘î-i mezbûrun minvâl-i muharrer üzere ziyâde müdde‘âsını inkâr etmeleriyle müdde‘î-i mezbûr ziyâde müdde‘âsını isbât edemeyip talebiyle mersûmân Hıristo ve Genco zimmîlerden her birine bi’l-muvâcehe başka başka vech-i şer‘î üzere yemîn verilmeğin mûcebince müdde‘î-i mezbûr es-Seyyid Yakub Nureddin Efendi meblağ-ı merkūm on beş guruşdan ziyâde yüz elli guruş da‘vâsıyla mersûmân Hıristo ve Genco zimmîlere bilâ-beyyine mu‘ârazadan ba‘de’l-men‘ mersûmân Hıristo ve Genco zimmîlerin mukırr u mu‘terif oldukları meblağ-ı merkūm on beş guruşu dahi <<müdde‘iye-i>> müdde‘î-i mezbûra bi’t-taleb edâ ve teslîme mersûmân Hıristo ve Genco zimmîlere tenbîh olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 19 M sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34852"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34854"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b247"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o611"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>