﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 494<br>Hüküm no: 608<br>Orijinal metin no: [109M/b-5]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Ağa ve Süleyman Ağa vakıfları eski mütevellisinin zararları tazmin etmesi</b><br><br>Mahmiye-i İstanbul’da Langa kurbünde Ali Ağa ve Süleyman Ağa nâm sâhibü’l-hayrın rehn-i kavî ile istirbâh ve rihân nukūdu mahmiye-i mezbûre bezzazistânında hıfz olunması meşrûta vakıfları olan nukūdun bi’l-fi‘il mütevellîsi olan işbu bâ‘isü’l-kitâb Halil Çelebi b. Murad nâm kimesne meclis-i şer‘-i şerîf-i lâzımü’t-teşrîfde vakf-ı mezbûrun sâbıkā mütevellîsi olan el-Hâc Mehmed Çelebi b. Süleyman nâm kimesne mahzarında üzerine da‘vâ ve takrîr-i kelâm edip mezbûr el-Hâc Mehmed Çelebi vakfeyn-i mezbûreyn malından yedinde olan beşyüz yetmiş guruşun yüz yirmi guruşu bilâ-rehin ve lâ-kefîl Mustafa nâm kimesneye idâne ve teslîm ile istihlâk edip ve dört yüz elli guruşunu dahi kendi zimmetinde olduğunu mukaddemâ meclis-i şer‘de ikrâr u i‘tirâf eylemişdir, suâl olunup bilâ-rehin ve lâ-kefîl mezbûr Mustafa’ya idâne ve teslîm ile istihlâk eylediği yüz yirmi guruşu ve kendi [110a/M] zimmetinde olduğunu kirâren ikrâr u i‘tirâf eylediği dört yüz elli guruşun mezbûr el-Hâc Mehmed Çelebi’den tazmîn olunup alıverilmesi matlûbumdur dedikde gıbbe’s-suâl mezbûr el-Hâc Mehmed Çelebi cevâbında vakfeyn-i mezbûreyn malından yüz yirmi guruşunu mezbûr Mustafa’ya bilâ-rehin ve lâ-kefîl idâne ve teslîm ile istihlâk eylemiş idim ve dört yüz elli guruşunu dahi mahmiye-i mezbûre bezzazistânında mazbût rehn-i makbûz ile mukaddemâ Abdullah nâm kimesneye idâne ve teslîm eyleyip ol dahi kabz ve tesellüm etmiş idi, ba‘dehû dutup meblağ-ı mezbûr dört yüz elli guruşu bezzâzistânda mazbût olan rehn-i makbûz ile Ahmed nâm kimesneye edâ ve teslîm etdiğimden sonra mezbûr Ahmed mahrûse-i Edirne’ye gitmekle ben dahi bezzâzistânda mazbût olan rehin makbûzunu mahrûse-i Edirne’ye götürüp vakfeyn-i mezbûreyn malından olan meblağ-ı mezbûr dört yüz elli guruşu mezbûr Ahmed’in yedinden ahz u kabz edip rehnini kendüye ba‘de’t-teslîm, meblağ-ı mezbûr dört yüz elli guruşu mahmiye-i İstanbul’a getirir iken yedimden serîka olunmuş idi deyü cevâb verip lâkin mezbûr el-Hâc Mehmed Çelebi’nin meblağ-ı mezbûr dört yüz elli guruş zimmetinde olduğunu ikrârı mukaddemâ meclis-i şer‘de lede’ş-şer‘ sâbit olup ve mezbûr el-Hâc Mehmed Çelebi’nin meblağ-ı mezbûr dört yüz elli esedî guruş zimmetinde olduğunu ikrârından sonra meblağ-ı mezbûru vech-i mübeyyen üzere yedimden ahz u serîka olundu cevâbı münâkız olup mesmû‘a ve makbûle olmamağla mezbûr el-Hâc Mehmed Çelebi’nin vakfeyn-i mezbûreyn asl-ı mâlından bilâ-rehin ve lâ-kefîl mezbûr Mustafa’ya idâne ve teslîm ile istihlâkını ikrâr etdiği yüz yirmi guruş ile mukaddemâ meclis-i şer‘de zimmetinde olduğunu kirâren ikrâr u i‘tirâf eylediği dört yüz elli guruş ki cem‘an beş yüz yetmiş guruşu vakfeyn-i mezbûreyn için mütevellî-i mezbûr Halil Çelebi’ye teslîme merkūm el-Hâc Mehmed Çelebi’ye tenbîh olunup mâ-vaka‘a bi’t-taleb ketb olundu.<br><br>Fî 11 min-şehri Ramazani’l-mübârek sene 1081.<br><br>Şuhûdü’l-hâl: Fahrü’l-emâsil Hüseyin Ağa kethüdâ-yı hazret-i efendi, Mustafa Çelebi b. el-Hâc Ahmed, fahrü’l-akrân Mehmed Ağa ser-muhzırân, İbrahim Çelebi b. Abdullah, fahrü’l-eşbâh Mehmed Ağa kethüdâ-yı muhzırân, Mehmed b. Mehmed, Şükrullah Bey b. Mustafa, Mehmed b. Mustafa, Abdi Çelebi b. Hüseyin, Hasan Efendi el-müderris, Mehmed Efendi imâm-ı Koğacılar</p>          <br><a title="Önceki sayfa" style="text-decoration:none" href="./ayrmetin.php?idno=2925"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2927"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b494"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o512"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>