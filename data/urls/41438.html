﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 321<br>Hüküm no: 289<br>Orijinal metin no: [89a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden ve terekesine beytülmal tarafından el konulan Mustafa Paşa’nın terekesinin kardeşi Ali Paşa’ya teslim edilmesi</b><br><br>Sâbıkā Şehrizol vâlîsi olan emirü’l-ümerâi’l-kirâm Ali Paşa b. Bâyezid tarafından husûs-ı âti’l-beyâna vekîl olup mahmiye-i İstanbul’da Çırakçı Mahallesi’nde sâkin Süleyman b. Mehmed ve İshak b. Ali şehâdetleri ile şer‘an vekâleti sâbite olan işbu bâ‘isü’l-kitâb es-Seyyid Ali b. Abdurrahman meclis-i şer‘-i hatîr-i lâzımü’t-tevkīrde bi’l-fi‘il şıkk-ı evvel defterdârı olmağla zikri âtî terekeye vaz‘-ı yed eden câmi‘ü’l-emvâli’s-Sultâniye olan âmirü’l-hazâini’l-Osmâniye zü’l-kadri’r-refî‘ ve’l-izzi’l-menî‘ Hasan Efendi tarafından husûs-ı âti’l-beyâna vekîl olup bimâ-hüve nehcü’s-sübût şer‘an vekâleti sâbite olan Ömer Ağa b. Osman mahzarında bi’l-vekâle üzerine da‘vâ ve takrîr-i kelâm edip mahmiye-i mezbûrede [mezbûre] hısnı ebvâbından Balat kapı[sı] dâhilinde sâkin Yusuf Ağa b. Abdülmennan nâm kimesnenin menzilinde müsâferet vechi üzre sâkin iken hâlâ vefât edip terekesi müvekkil-i müşârün-ileyh yedinde olan Gürcü Mehmed b. Abdullah Azak vâlîsi iken bundan akdem maktûlen vefât eden Mustafa Paşa’nın me’zûn fi’t-ticâre abd-i memlûkü [ve] mezbûr Ali Paşa müteveffâ-yı mezkûr Mustafa Paşa ile li-eb karındaşlar olup babaları ismi Bâyezid ve maskat-ı re’sleri Vilâyet-i Anadolu’da Erzurum’a tâbi‘ (...) Ahihan? nâm karye [89b] olup mezbûr Mustafa Paşa’nın verâseti halîle-i muhteremeleri devletlü sa‘âdetlü Beyhan Sultân dâmet iffetuhâ ile karındaşı mezbûr Ali Paşa’ya münhasıra ve sultân-ı müşârün-ileyhâ hazretleri mehr ve hissesini sâir terekeden bi-tarîkı’t-tehârüc ahz edip sâir terekesi ile mezbûr Gürcü Mehmed ve yedinde olan eşyâ müvekkilim mezbûra ta‘yîn ve tahsîs olunmuş iken hâlâ fevt oldukda mezbûr Gürcü Mehmed hür olup zâhirde vâris-i ma‘rûfu olmamak vechi üzre yedinde olan terekeye vaz‘-ı yed eder suâl olunup müvekkil-i müşârün-ileyh kasr-ı yed ve müvekkilime teslîm olunmak matlûbumdur dedikde gıbbe’s-suâl mezbûr Ömer Ağa cevâbında müvekkil-i müşârün-ileyhin mezbûr Mehmed’in yedinde bulunan terekeye bâlâda tafsîl olunan minvâl üzre vaz‘-ı yedini ikrâr lâkin müşârün-ileyh Ali Paşa’nın ber-vech-i meşrûh verâsetini inkâr edicek müdde‘î-i mezbûrdan müdde‘âsına beyyine taleb olundukda mahmiye-i mezbûrede Akbıyık mahalllesinde sâkin udûl-i ahrâr-ı ricâl-i Müslimînden el-Hâc Mehmed b. Mustafa ve Dâye Hatun Mahallesi’nde sâkin el-Hâc Bayram b. Abdullah nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müteveffâ-yı mezbûr Gürcü Mehmed b. Abdullah Azak vâlîsi iken bundan akdem maktûlen vefât eden Mustafa Paşa’nın me’zûn fi’t-ticâre abd-i memlûkü ve mezbûr Ali Paşa müteveffâ-yı mezkûr Mustafa Paşa ile li-eb karındaşlar olup babaları ismi Bâyezid ve maskat-ı re’sleri Beyhan Sultân dâmet ismetühâ ile karındaşı mezbûr Ali Paşa’ya münhasıra [ve] sultân-ı müşârün-ileyhâ hazretleri mehr ve hissesini sâir terekeden bi-tarîkı’t-tehârüc ahz edip sâir terekesi ile mezbûr Gürcü Mehmed ve yedinde olan eşyâ mezbûr Ali Paşa’ya ta‘yîn ve tahsîs olunmuşdur mezbûr Gürcü Mehmed ve yedinde mevcûde olan eşyâ müvekkil-i mezbûr Ali Paşa’nın mülk-i mevrûsu olup vâris-i âhar ve terekesine gayrı müstahık ma‘lûmumuz değildir biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ-hüve’l-vâki‘ bi’t-taleb ketb olundu.<br><br>Fi’l-yevmi’s-sâdis aşer min-şehri Rebî‘i’l-evvel li-sene ihdâ ve tis‘în ve elf.<br><br>Şuhûdü’l-hâl: Süleyman b. Mehmed, İshak b. Ali, el-Hâc Mehmed b. Mustafa, Bayram Bey b. Abdullah, Mehmed Çelebi b. Haydar.</p>          <br><a title="Önceki sayfa" style="text-decoration:none" href="./ayrmetin.php?idno=41437"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41439"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b321"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o412"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>