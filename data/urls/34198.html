﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 156 Numaralı Sicil (H. 1246-1247 / M. 1831-1832)<br>cilt: 92,&nbsp;sayfa: 66<br>Hüküm no: 20<br>Orijinal metin no: [4a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Emin ve kardeşi Abdurrahman Efendi’ye ait ev hisselerinin Münire Hanım’a satıldığı</b><br><br>Muhtesib Karagöz mahallesinde mülk menzil<br><br>Hâlâ Devlet-i aliyye-i ebediyyü’l-istimrârda revnak-efzâ-yı mesned-i kethüdâ-i hazret-i sadr-ı a‘zamî sa‘âdetlü semâhatlü atûfetlü es-Seyyid Mehmed Hâdî Efendi hazretleriyle halîle-i muhteremeleri fahrü’l-muhadderât ismetlü Münire Hanım zikri âtî mülk menzilden hisselerini bey‘ murâd edip kendi nefsinden asıl ve li-ebeveyn ammizâdesi olup hâlâ Bosna vâlisi devletlü Namık Ali Paşa hazretlerinin Devâtdârı es-Seyyid Abdülhak Ağa b. Mustafa b. Abdülhâlık tarafından ber-vech-i âtî vekîl olduğu Ahmed Ağa b. Süleyman ve es-Seyyid Hafız Hüseyin Ağa b. Şerîf Abdullah şehâdetleriyle mahzar-ı hasm-ı câhid-i şer‘îde ber-nehc-i şer‘î sâbit olan es-Seyyid Ali Ağa b. es-Seyyid Mehmed Emin meclis-i şer‘-i şerîf-i enverde işbu kitâb-ı sıhhat-nisâbın vusûl-i âyâdî-i kerîmeleriyle şeref-yâb olan müşârün-ileyhimâ es-Seyyid Mehmed Hâdî Efendi b. es-Seyyid Hafız Emrullah Efendi ve Münire Hanım bt. Derviş Mustafa Bey kıbellerinden husûs-ı meymenet-mahsûs-ı câ’i’z-zikri tasdîka vekîl-i şer‘îleri Kethüdâ-i âlî-kadr Mehmed Nazif Efendi b. Mustafa mahzarında bi’l-asâle ve bi’l-vekâle ikrâr-ı tâm ve takrîr-i kelâm edip İslambol’da Muhtesib Karagöz mahallesinde vâki‘ bir tarafdan müvekkilân-ı müşârün-ileyhimânın bi’l-iştirâk uhdelerinde olan sa‘âdethâneleri ve bir tarafdan yine ba‘zen sa‘âdethâne-i mezkûre ile Dârü’l-hadîs medresesi ve bir tarafdan zenciye Mesude Hatun menzili ve bir tarafdan tarîk-i âm ile mahdûd tahmînen bin altı yüz elli dört zirâ‘ arsa üzerine mebnî fevkānî ve tahtânî üç bâb oda ve üç bi’r-i mâ ve eşcâr-ı müsmire ve gayrı müsmireli bahçe ve müştemilât-ı sâire-i ma‘lûmeyi muhtevî bir bâb mülk menzilin üç hisse i‘tibârıyla bir hissesi benim ve bir hissesi müvekkilim merkūmun ve bir hissesi dahi birâderim olup mahrûse-i Bursa’da sâkin es-Seyyid Abdurrahman Efendi’nin yedimizde ırsen mülkümüz olmağla menzil-i mezkûrdan benim ve müvekkilim merkūmun akd-i âti’z-zikrin sudûruna değin mâlikler olduğumuz iki sehm hisse-i mezkûreyi tarafeynden îcâb ve kabûlü hâvî şurût-ı müfside ve uhûd-ı mubtıla ve muvâza‘adan ârî bey‘-i bâtt-ı sahîh-i şer‘î ve müşterikimiz birâderim gāib-i mezbûrun izn ü icâzetiyle müvekkilân-ı müşârün-ileyhimâ hazretlerine beş bin guruşa bi’l-asâle ve bi’l-vekâle bey‘ ü temlîk ve vech-i lâyıkı üzere teslîm eylediğimde onlar dahi ber-minvâl-i muharrer iştirâ ve temellük ve tesellüm ve kabz ve kabûl ve semen-i mezkûr beş bin guruşu bana tamâmen def‘ ü teslîm buyurduklarından sonra akd-i mezkûrda tağrîr ve gabne müte‘allika âmme-i de‘âvî ve kâffe-i mutâlebâtdan müvekkilân-ı müşârün-ileyhimâ hazretlerinin zimmetlerini ibrâ-i âmm-ı sahîh-i şer‘î ve ıskāt-ı tamm-ı sarîh-i mer‘î ile kabûlü hâvî bi’l-asâle ve bi’l-vekâle ibrâ ve iskāt eyledim fî-mâ ba‘d menzil-i mezkûrun iki sehm hisse-i mezkûresinde benim ve müvekkilim merkūmun aslâ ve kat‘â alâka ve medhalimiz kalmayıp müvekkilân-ı müşârün-ileyhimâ hazretlerinin mülk-i müşterâları olmuşdur irâdeleri vechile bi’s-sıhhati ve’l-âfiye temellük ve tasarruf buyursunlar dedikde gıbbe[‘t-tasdîki’ş-şer‘î mâ vaka‘a bi’t-taleb ketb olundu]<br><br>Fî 6 min-Şevvâli’l-mükerrem sene 1246<br><br>Şuhûdü’l-hâl: Hâcegân-ı Dîvân-ı hümâyûn’dan Osman Ferid Efendi, Türbedâr Abdülhalim Efendi, Hafız İsmail Efendi b. Mustafa, Hafız İbrahim Edhem Efendi b. Hasan, Ali Ağa b. el-Hâc Mehmed</p>          <br><a title="Önceki sayfa" style="text-decoration:none" href="./ayrmetin.php?idno=34197"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34199"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist156&bsm=ist156b066"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist156&bsm=ist156o560"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>