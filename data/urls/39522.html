﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 230<br>Hüküm no: 230<br>Orijinal metin no: [44b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Derviş Mehmed Bey b. Kurd Efendi’nin menzilini ve bir miktar parasını vakfettiği</b><br><br>Hamd-i mevfûr ve şükr-i nâ-mahzûr ol vâkıf-ı umûr ve kâşif-i esrâr-ı cumhûr cenâbına mu‘ayyen ve maksûrdur ki; Hallâk-ı âlî ve Razzâk-ı benî âdemdir ve salâtü ve selâm ol seyyid-i enâm ve seyyid-i hâs u âm hazretlerinin ravza-i mutahharalarına nisâr olunur ki; şefî‘-i usât-ı ümmet ve kıble-i erbâb-ı himmettir ve bakiyye-i nakiyye-i selâm âl ü evlâd-ı kirâm ve ashâb ü ahbâb-ı zevi’l-ihtirâmlarının meşâhid-i aliyyelerine îsar olunur ki; her biri tarîk-i Hakka hâdî ve sebîl-i tevfîka münâdîdir. Rıdvânullâhi te‘âlâ aleyhim ecma‘în. Amma ba‘d işbu kitâb-ı sıhhat-nisâbın tahrîrine bâ‘is ve bâdî ve bu hitâb-ı müstetâbın tastîrine sebeb-i da‘î budur ki; Dergâh-ı âlî -dâme mahfûfen bi’l-me‘âlî- bevvâblarından bâ‘isü’l-kitâb fahrü’l-akrân Derviş Mehmed Bey b. el-merhûm Kurd Efendi mahfil-i şer‘-i hatîrde vakf-ı âti’z-zikr mütevellî nasb eylediği Mehmed Bey b. Ferhad muvâcehesinde bi-tav‘i’s-sâf ikrâr ve i‘tirâf edip silk-i mülk-i sahîhimde münselik olup mahmiye-i Edirne’de Hamidbey mahallesinde vâkı‘ bir tarafı Emir Hân’ı ile hâssa terziler odalarına ve bir tarafı Mustafa Çelebi b. Mehmed el-gazzâz mülküne ve bir tarafı ba‘zan nalbur el-Hâc Mustafa Vakfı ile merhûm Rüstem Paşa Hânı’na ve bir tarafı merhûm Behram Sofu Vakfı’na müntehî olup muhavvatada dâhiliyyesi iki beyt-i süflâ ve iki sofa ve bir beyt-i ulvî ve bir hücre ve iki ulvî sofa ve bir kasr ve bir süflâ kilârı ve bir ulvî kilârı ve bir su kuyusunu ve iki fırını ve eşcâr-ı müsmire-i mütenevvi‘ayı müştemil ve muhavvata-i hâriciyyesi bir beyt-i ulvîyi ve bir matbah ve bir kenîfi muhtevî olan menzilimi ve hâlis mâl ve etyâb-ı menâlimden dört bin fıddî râyicü’l-vakt akçemi hasbeten lillâhi’l-azîm ve taleben li-merzâti Rabbihi’r-rahîm vakf-ı sahîh-i şer‘î ve habs-i sarîh-i mer‘î ile vakf ü habs edip şart eyledim ki; menzil-i mezbûrda hayâtta oldukça ben sâkin olup ba‘de vefâtihi el-ân zevcem ve menkûham olan umdetü’l-muhadderât Fâtıma bt. el-Hâc Durdu nâm hatun sâkine ola ve ba‘de vefâtihâ evlâdım ve evlâd-ı evlâdım ve evlâd-ı evlâd-ı evlâdım batnen ba‘de batn ve karnen ba‘de karn sâkin olalar ve ba‘de inkırâzi’l-evlâd mahmiye-i merkūmede vâkı‘ câmi‘-i atîkde imâm-ı evvel ve imâm-ı sânî olanlar dilerlerse menzil-i mezbûru ber-vech-i iştirâk icâre-i müeccele-i mu‘tâde ile âhara icâr edip ücret-i hâsılasına alâ-vechi’l-iştirâki’s-seviy mutasarrıf olalar dilerlerse ale’l-iştirâki’s-seviy sâkin olup mukābelesinde imâm-ı evvel olan zikr olunan câmi‘-i şerîfde ba‘de salâti’l-fecr bir sûre-i yâsin-i şerîf tilâvet edip sevâbını ol seyyid-i kâʼinât ve mefhar-i mevcûdât, makbûl-i dergâh-ı ilâhî mahrem-i halvethâneyi li-ma‘allâhi a‘nî? Muhammedün Resûlullâh hazretlerinin merkad-i münevver ve meşhed-i mu‘attarlarına ihdâ ede ve imâm-ı sânî olanı dahi zikr olunan câmi‘-i şerîfde ba‘de salâti’l-işâ bir sûreti’l-mülk tilâvet edip sevâbını kezâlik hazret-i müşârun-ileyhin rûh-ı pür-fütûhlarına ihdâ ede ve nükūd-ı mezbûre dahi beher sene onu on bir buçuk riyâle olmak üzere rehn-i kavî ve kefîl-i melî ile istiğlâl ve istirbâh olunup hâsıl olan ribh ve gallesi menzil-i mezbûrun hîn-i ihtiyaçla ta‘mîr ve meremmetine harc ü sarf oluna ve vakf-ı mezbûrun tevliyeti hayâtta oldukça bana ve ba‘de vefâtihi zevcem merkūme Fâtıma Hatun’a ba‘de vefâtihâ batnen ba‘de batn eslâh evlâdım ve ba‘de’l-inkırâz câmi‘-i mezkûrda imâm-ı evvel olanlara meşrûta ola ve eğer mürûr-ı eyyâm ve kürûr-ı a‘vâm ile masârıf-ı mezbûreye sarf müte‘azzir olursa menzil-i merkūmun ücreti ve nükūd-ı mezkûrenin ribhi beher sene Medîne-i Münevvere alâ-sâkinihâ tahiyyât-ı mükerreme fukarâsına irsâl oluna ve mahalle-i merkūme ahâlîsi vakf-ı mersûma hasbî nazır olalar deyü menzil-i mezkûru ve nükūd-ı merkūmeyi mütevellî-i mezbûra teslîm eyledim ol dahi cümlesini vakfiyyet üzere kabz u tesellüm eyledi dedikde mukırr-ı merkūmu ikrâr-ı meşrûhunda el-mukarrun-lehü’l-merkūm Mehmed Bey bi’l-müvâcehe tasdîk ve bi’l-müşâfehe tahkīk edip emr-i vakf ü şurût tamâm oldukdan sonra vâkıf-ı mezbûr mütevellî-i mezkûr mahzarında da‘vâ edip İmâm-ı a‘zam hümâm-ı akdem Ebû Hanîfe Numan b. Sâbit el-Kûfîye? cüziye hayre’l-cezâ ve Kûfî hazretleri katında vakf-ı akār lâzım olmayıp ve sıhhat-i vakf-ı nükūd eimme-i-i selâse-i ma‘hûde katlarında gayr-i câiz olmağın zikr olunan akār ve nükūdu kemâ-kân evvelen silk-i mülküme ircâ‘ içün mütevellîden istirdâd ederin dedikde mütevellî sâlifü’z-zikr cevâb-ı bâ-savâba mütesaddî olup imâmeyn-i hümâmeyn-i karmeyn-i kamkāmeynden İmâm-ı Ebû Yusuf katında vakıf akārı mücerred vakaftü demekle ve İmâm-ı Muhammed katında teslîm ile’l-mütevellî olunmağla lâzım olup ve sıhhat onların katında müfârık ani’l-lüzûm olmadığı ve maktû‘ ve meczûmdur ve vakf-ı ma‘hûdun dahi İmâm-ı mu‘teber hazret-i İmâm-ı Ebû Züfer’den İmâm-ı Ensârî razıye anhü’l-bârî rivâyeti üzere sıhhati mukarrer olup fî-zamaninâ vülât ve hükkâm ol rivâyet ile hükme müvellâ oldukları tuğrâ-yı garrâ-yı Sultânî ile mücellâ olan menşûrlarında mestûrdur deyü redden imtinâ‘ ve husûmet ve nizâ‘ edip sadr-ı kitâbî tevkī‘-i müstetâbî ile muvakkı‘ olan âlim-i Rabbânî ve fâdıl-ı Samedânî yenbû‘-ı fezâʼilü ve me‘âlî metbû‘ü’l-efâzıl ve’l-e‘âlî hallâlü akfâli’l-müşkilât keşşâfu gavâmızi’l-mu‘dilât hayru habr-i mâhir bahr-ı zâhir hâkim-i âdil şerh-i mu‘adil hazretlerine murâfa‘a olduklarında hâkim-i müşârun-ileyh dahi imâmeyn-i hümâmeyn mezheb-i şerîfleri üzere akār-ı mârrü’z-zikrin lüzûmuna nükūd-ı mezkûrenin dahi İmâm-ı Züfer kavli üzere sıhhatine ve zımnındaki şurûtun meşrû‘iyyetine hükmettikden sonra vâkıf-ı mezbûr-ı inân-ı kelâmını semt-i âhara atfedip eğerçi hükm-i mezbûr ile vakf-ı nükūd sahîh oldu. Lâkin sıhhat-i lüzûmu müstelzem olmamağın tekrârına zikr olunan vakf-ı nükūddan rücû‘ eyledim mütevellî-i mezbûr bana teslîm etmek taleb ederin dedikde mütevellî-i mezbûr dahi tekrâr cevâb verip husûs-ı vakf-ı nükūda sıhhate hükm çünkü İmâm-ı Züfer kavli üzere cârî oldu. Şek yokdur ki; sıhhat sâir eimme-i mezheblerine sâri olmuşdur zîra hükm-i hâkim-i ârif mahall-i ictihâda masâruf olsa ol hâkim-i nâfiz ve mübrem ve bi’l-icma‘ makbûl ve müsellem olup kabûl ve irtizâsı lâzım ve tenfîz ve imzâsı emr-i mütehattim olur pes-mâ nahnü fîhde asl-ı sıhhat cumhûr-ı ulemâ-i ümmet [45a] katlarında mütehakkık olıcak imâmeyn-i hümâmeyn katlarında sıhhat ve lüzûm ve imrân-ı mütellâ zamândır. Ol iki imâm-ı celîlü’ş-şân ve celîlü’l-bürhân kavilleri üzere lüzûmuna dahi hüküm taleb ederim deyü tekrâr hâkim-i müşârun-ileyh hazretlerine müterâfi‘ân ve fasl ve hükme tâlibân olduklarında hâkim-i mûmâ-ileyh hazretleri dahi cânib-i vakfa nazar ve mubtıl-ı hayr olmakdan hazer buyurup imâmeyn-i hümâmeyn reʼy-i reşîd ve kavl-i sedîdleri üzere nükūd-ı ma‘hûdun lüzûmuna dahi alâ-vechi’l-mütehâsımîn hüküm buyurup pes-hükm-i mezbûr ile vakf-ı mezkûr alâ-cemî‘i’l-mezâhib vakf-ı sahîh ve lâzım ve lâzib olup min-ba‘d nakz-ı nakîzına mecâl muhâl ve ibtâl ve ihlâli mümteni‘u’l-ihtimâl oldu. “Fe men sa‘â bi-ibtâlihî ve tağyîrihî ve ihlâlihî bi-tezvîrin fe-kad iltehaka bi’l-âhirîn a‘mâlen ve’l-esve’în hâlen ve mâlen fe-aleyhi la‘netullâhi ve’l-melâʼiketi ve’n-nâsi ecma‘în ve meʼvâhu cehenneme yesgā fîhâ min-hamîmin ve gıslîn ve biʼse mesve’z-zâlimîn ve ecru’l-vâkıfı ba‘de hâzihî ale’l-hayyi’l-cevâdi’l-metîn. İnnehu lâ-yüdî‘u ecra’l-muhsinîn” cerâ zâlik.<br><br>Ve hurrire fî-evâsıtı Şevvâli’l-mükerrem li-sene selâse ve selâsîn ve elf.<br><br>Şuhûdü’l-hâl: Umdetü’l-ulemâʼil-kirâm Mevlânâ Hüseyin Efendi b. Mehmed el-Kādî bi-medîne-i Belgrad sâbıkan, umdetü’l-mehâdîmi zevi’l-ehâdim Mevlânâ Mehmed Efendi b. Hüseyin Efendi el-mezbûr, umdetü’l-müderrisîni’l-kirâm Mevlânâ Nureddin Efendi el-müderris bi-medrese-i Halebiyye, umdetü kuzâti’l-İslâm Mevlânâ İsa Efendi b. Sadi, fahrü’l-kuzât Mevlânâ Abdi Efendi b. Hasan, fahrü’l-eimme-i zahrü’l-ecille Saçlı Ahmed Efendi el-imâm bil-câmiʼi’l-mezbûr, fahrü’l-eimme-i zahrü’l-ecille el-Hâc Hasan b. Samakolu el-imâm bil-câmiʼi’l-mezbûr, zahrü’l-â‘yân Ahmed b. zergirân-ı Dergâh-ı âlî, Mehmed Çelebi b. Hasan Bey el-bevvâb, el-Hâc Mehmed Bey b. Sinan er-râcil, Musa b. Yusuf, el-Hâc Hasan b. Mustafa, ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39521"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39523"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b230"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o393"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>