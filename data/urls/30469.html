﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 56 Numaralı Sicil (H. 1201-1203 / M. 1786-1787)<br>cilt: 80,&nbsp;sayfa: 50<br>Hüküm no: 10<br>Orijinal metin no: [3a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mihayil v. Serkiz’in, ölen Ekmekçi Mardiros’a istemeyerek sattığını söylediği değirmen hissesine ait davanın reddedildiği</b><br><br>Ma‘rûz<br><br>Uncu esnâfından arzuhâl eden Mihayil v. Serkiz nâm zimmî meclis-i şer‘-i kavîmde uncular kethüdâsı Mustafa Ağa ve etmekçiler kethüdâsı diğer Mustafa Ağa ve nizâm ustaları hâzırûn oldukları hâlde bundan akdem menfiyyen Mavsa’da? hâlik olan Etmekçi Mardiros v. Sekyas zimmînin evlâd-ı sığârı Artin ve Kigork ve Yerab nâm Nasrâniye’nin bâ-hüccet-i şer‘iyye vasî-i mansûbeleri olup ve hâlik-i mesfûrun zevce-i metrûkesi Yerobsima Nasrâniye’nin babası ve husûs-ı âtîde tarafından vekîl olduğu şahsını ârifân Eskiya v. Norsez ve Ohan v. Bedros zimmîler şehâdetleriyle sâbit olan Avanes v. Serkiz zimmî muvâcehesinde takrîr-i kelâm edip İstanbul’da Sarıgez’de vâki‘ bir bâb francalacı fırını ve ana merbût ittisâlinde kâ’in otuz altı sehm i‘tibârıyla dokuz horosu müştemil bir bâb uncu değirmeni derûnlarında mevcûd beyne’l-esnâf gedik ta‘bîr olunur âlât-ı lâzıme-i ma‘lûmeden dokuz re’s bargir ve bargir-i mezkûrlara isâbet eden sâ’ir âlât-ı lâzıme-i ma‘lûmeleri benim mülk ve tasarrufumda olup hisse-i mezkûremden beş re’s bargir ve altı aded mıh ve ana isâbet eden âlât-ı ma‘lûmenin kıymeti iki bin guruşdan ezyed olup ve derûnunda bin beş yüz guruş sermâyem ve dokuz aylık hesâbım var iken bin yüz doksan sekiz senesi Cumâde’l-ûlâsı’nın on beşinci günü Kanlı Fırın etmekçisi müteveffâ el-Hâc Ahmed Ağa ve Uncu Said Ağa’dan her biri sâlifü’z-zikr beş re’s bargir ve altı mıh ve ana isâbet eden sâ’ir gedik âlâtını mesfûr Mardiros zimmîye huzûr-ı hâkimde dokuz yüz guruşa bey‘ ve teslîm ve ber-vech-i âtî zimmetini ibrâ eyle deyü beni ihâfe ve ikrâh etmeleriyle ben dahî havfımdan nâşî vasî-i mersûmun yedinde olan mübâya‘a ve ibrâ hücceti nâtıka olduğu üzere târîh-i mezkûrda İstanbul Kadısı Mustafa Beyefendi Hazretleri huzûrlarında hisse-i mezkûremi noksan kıymetiyle dokuz yüz guruşa hâlik-i mesfûr Mardiros zimmîye hayâtında bey‘ ve teslîm ve mebî‘-i mezkûrun ta‘zîr ve gabnına ve gedik husûsuna ve husûs-ı şirkete ve târîh-i hüccete gelince beynimizde ceryân eden sâ’ir ahz u i‘tâ ve mu‘âmelât-ı şettâya müte‘allika âmme-i de‘âvî ve kâffe-i mutâlebâtdan hâlik-i mesfûr Mardiros zimmînin zimmetini ibrâ’-i âmm ile ba‘de’l-ibrâ ve’l-kabûl üç gün mürûrunda semeni olan meblağ-ı mezkûr dokuz yüz guruşu bilâ ikrâh ihtiyârımla mesfûr Mardiros zimmî yedinden tamâmen ahz u kabz etmişidim lâkin ber vech-i muharrer ikrâh ile olan bey‘ ve ibrâ-i mezkûr gayr-ı sahîh olmağla meblağ-ı mezkûr dokuz yüz guruşu yedimden ahz birle hisse-i mezkûremi bana red ve teslîme ve sermâyem olan bin beş yüz guruş ile ber minvâl-i muharrer dokuz aylık hesâb şirketim rü’yet olunup zimmetinde zuhûr eden hakkımı tereke-i hâlik-i mesfûrdan bana edâya vasî-i mersûm Avanes zimmîye tenbîh olunmak murâdımdır deyü da‘vâya tasaddî edip lâkin mezbûrân Etmekçi el-Hâc Ahmed Ağa ve Uncu Said Ağa’dan her biri henüz erbâb-ı ikrâhdan olmadıklarından mâ‘adâ takrîr-i meşrûhu üzere ba‘de’l-yevm âhar mahalde bi’l-ihtiyâr [3b] kabz-ı semen ile bey‘-i mezkûru mücîz olmağla da‘vâ-yı mezkûresi meşrû‘a ve mu‘tebere olmamağın müdde‘î-i mesfûrun da‘vâ-yı mezkûresine iltifât olunmayıp bi-vech-i şer‘î mu‘ârazadan men‘ olunduğu huzûr-ı âlîlerine i‘lâm olundu.<br><br>Fî 4 Muharremü’l-harâm sene 1202.</p>          <br><a title="Önceki sayfa" style="text-decoration:none" href="./ayrmetin.php?idno=30468"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30470"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist056&bsm=ist056b050"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist056&bsm=ist056o344"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>