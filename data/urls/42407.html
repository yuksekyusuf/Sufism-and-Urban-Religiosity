﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 262<br>Hüküm no: 301<br>Orijinal metin no: [58a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sara bt. Kirkor’un evinden çalınan mücevherlerin kendisine teslim olunması</b><br><br>Bâ-hatem-i hazret Efendi,<br><br>Ma‘rûz,<br><br>Sâdır olan fermân-ı âlîlerine imtisâlen işbu arzuhâl hâmişinde mastûr i‘lâma nazar olundukda derûnunda tahrîr olunan ta‘ahhüd husûsu mûceb-i damân olacak emr-i meşrû‘ olmayıp lâkin Ortaköy’de mütemekkine i‘lâmda ismi mezkûre ve şahsı mu‘arrefe Sara bt. Kirkor Nasraniye meclis-i şer‘-i münîrde kuyumcu tâifesinden Agob v. Kabril ve Arotin v. Bedros zimmîler muvâcehelerinde târîh-i i‘lâmdan on altı ay mukaddem Ortaköy’de kenîse kurbünde mütemekkine olduğum menzilimde bir sandık içinde mahfûz iki yüz zer-i mahbûb ve iki yüz guruşluk beyaz akçe ile mecmû‘u beş bin guruş kıymetli ber-mûceb-i defter-i müfredât mücevherât olan eşyâm sirka olup işbu bin yüz yetmiş bir senesi Şevvâli’nin yirmi ikinci günü mesfûr Arotin zevcesi işbu hâzırate bi’l-meclis Elmas Nasrâniye yedinde iki çift habbe zümrüd küpe ve bir sagīr elmas yüzüğüm zuhûr edip işbu i‘lâm mantûkunca bi’l-istihkāk hükm-i hâkimü’ş-şer‘le ahzetmiş idim. Sirka olunan eşyâ-i mezkûrelerin mecmû‘u bin yedi yüz otuz guruş kıymetli bir inci depelik ve sekiz altın düğme ve bir gök yâkut yüzük ve bir elmaslı zehgîr ve bir elmaslı levha? ve sekiz miskāl bir sagīr altın kuşak ve birer ayaklı bir çift habbe zümrüd küpem dahi mesfûrân Agob ve Arotin zimmîler yedlerinde olduğu mesmû‘um olmağla sene-i mezkûre Ramazanı’nın ikinci günü Kaliçacılar Hanı’nda kendülerden mutâlebe eylediğimde mesfûrân Agob ve Arotin cevâblarında sirka olunan eşyândan ancak bizden mutâlebe eylediğin eşyâ-i muharrere-i mezkûre[yi]? ismi ma‘lûmumuz olmayan bir müslimden iştirâ ve kabz etdik, bizdedir, kıymetleri beş yüz kırk guruşdur deyü ikrâr ve i‘tirâf etmişler iken hâlâ bana teslîmden imtinâ‘ ederler. Mu‘terif oldukları ancak muharrere-i mezkûremin mevcûde ise a‘yânını müstehleke ise ba‘de’s-sübût bi-tarîkı’d-damân kıymet-i şer‘iyyelerini mesfûrân Agob ve Arotin zimmîlerden taleb ederim deyü ba‘de’d-da‘vâ ve’l-inkâr müdde‘iye-i mersûme Sare Nasrâniye ber-minvâl-i muharrer mesfûrânın ikrârlarını lede’t-tezkiye şehâdetleri makbûle olan Kaliçacılar Hanı’nda Minas v. Harabet ve Langa’da Alacacı İskander v. Avanis ve Samatya’da Kazzâz Sekyas v. Ağya zimmîler şehâdetleriyle muvâcehelerinde vech-i şer‘î üzere isbât etmeğin mûcebiyle zikr olunan bir inci depelik ve sekiz altın düğme ve bir gök yâkut yüzük ve bir elmaslı zehgîr ve bir elmaslı levha ve sekiz miskāl [58b] bir sagīr altın kuşak ve birer ayaklı bir çift habbe zümrüd küpenin mevcûdlar ise aynlarını müstehlekler ise ba‘de’s-sübût bi-tariki’d-damân kıymet-i şer‘iyyelerini müdde‘iye-i mersûme Sara Nasrâniyeye edâ ve teslîme mesfûrân Agob ve Arotin’e tenbîh olunduğu huzûr-ı âlîlerine i‘lâm olundu.<br><br>Fî 6 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42406"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42408"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b262"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o558"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>