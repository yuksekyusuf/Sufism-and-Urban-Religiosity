﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 248<br>Hüküm no: 274<br>Orijinal metin no: [53b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dimitraki v. Laskari’nin Ömer Ağa’dan borç alması</b><br><br>Mahmiye-i İstanbul’da Abdisubaşı mahallesi ahâlîsinden olup vilâyet-i Rumili’nde hâlâ Ahyolu kazâsı mukāta‘âsı emîni olan Dimitraki v. Laskari nâm zimmî meclis-i şer‘-i şerîf-i enverde hâlâ surre emîni olan umdetü’l-emâcid bâ‘isü’l-kitâb Yusuf Efendi hazretlerinin hazînedârlığı şerefiyle şeref-yâb olan Ömer Ağa b. Abdullah tarafından husûs-ı âti’z-zikri tasdîka vekîl olup vekâleti şer‘an sâbite olan Ebubekir Efendi muvâcehesinde ikrâr edip müvekkil-i mezbûr Ömer Ağa’ya cihet-i karz-ı şer‘îden altı yüz esedî guruş zimmetimde lâzımü’l-edâ ve vâcibü’l-kazâ deynim olmağla kazâ-i mezbûre muzâfâtından Alakarye nâm karyede vâki‘ bir tarafdan Mehmed Ağa mülkü ve üç tarafdan tarîk-i âm ile mahdûd olup çiftlik ta‘bîr olunur büyût-ı adîdeyi hâvî müvekkil-i mezbûr Ömer Ağa’ya dört yüz esedî guruşa bey‘ bi’l-vefâ ile ve hudûdu mezbûre hilâlinde vâki‘ inde’l-ahâlî tahmînen üç yüz keyl tohum istî‘âb eder tarlalarımı ma‘rifet-i sâhib-i arz ve tefvîz bi’l-vefâ ile ikiyüz guruşa ferâğ [ve] tefvîz ve semen-i mezbûr ile bedel-i mezbûru mezbûr Ömer Ağa’ya deyn olan altı yüz esedî guruşa takas, ol dahi mukāssa ve kabûl edip mahallerinde kabz ve tasarrufa müvekkil-i mezbûr Ömer Ağayı taslît eyledim eğer deyn-i mezbûr altı yüz esedî guruşu târîh-i kitâbdan yüz seksen gün tamâmına değin edâ ve teslîm etmez isem menzil-i mezbûru semen-i misli ile bey‘e ve kabz-ı semene ve arâzi-yi mezbûreyi ma‘rifet-i sâhib-i arz ve bedel-i misli ve tefvîz-i kat‘î ile ferâğ ve tefvîz ve kabz-ı bedele ve semen-i mezbûr ile bedel-i mezbûrda deyn-i mezbûr olan altı yüz esedî guruşu edâya ve mâ‘adâsını bana îsâle tarafımdan müşârün-ileyh Yusuf Efendi’nin kethüdâsı Mustafa Ağa b. Ali ve Süleyman Ağa b. Abdullah nâm kimesneleri küllemâ aziltüke fe-ente vekîlî mazmûnunu hâviye azl ü in‘izâlden masûne vekâlet-i devriye ile vekîl nasb edip onlar dahi vekâlet-i mezbûreyi kabûl ve merâsimini [54a] edâya ta‘ahhüd eylediler dedikde mukırr-ı mezbûru ikrâr-ı meşrûhunda mezbûrûn Ebubekir Efendi ve Mustafa Ağa ve Süleyman Ağa bi’l-muvâcehe tasdîk etmeğin mâ-vaka‘a bi’t-taleb ketb olundu.<br><br>Fî 10 min-Recebi’l-ferd li-sene ihdâ ve semânîn ve elf.<br><br>Şuhûdü’l-hâl: Ali Bey b. el-cündî, Hasan Efendi el-kādı, Ömer Ağa b. ( ), Mustafa b. Ali, Mehmed Bey.</p>          <br><a title="Önceki sayfa" style="text-decoration:none" href="./ayrmetin.php?idno=2591"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2593"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b248"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o570"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>