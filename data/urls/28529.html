﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 196<br>Hüküm no: 113<br>Orijinal metin no: [36a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Manol ve Dimitraki’nin ölen babaları Yani v. Kondarato’nun İngiliz tüccar Corco v. Radomdini’de alacağı olduğu iddiasıyla açtıkları davada Corco’nun borcunu ödediğini ispat ettiği</b><br><br>Mahmiye-i İstanbul’da Fenerkapısı kurbünde Abdi Subaşı mahallesi sükkânından olup Yaş kasabasında bundan akdem hâlik olan Yani v. Kondarato nâm zimmînin sulbî kebîr oğulları ve vârisleri olan Manol [ve] Dimitraki nâm zimmîler dîvân-ı hazret-i sadrazamîde ma‘kūd meclis-i şer‘-i şerîf-i âlîde İngiltere elçisinin baştercümanı olan Andonaki v. İstefani ve Dîvân-ı âlî Tercümanı İskarlet oğlu Aleksandro hazırlar iken İngiltere tüccârından işbu râfi‘u’l-vesîka Corco v. Radomdini muvâcehesinde herbiri üzerine da‘vâ ve takrîr-i kelâm edip târih-i kitâbdan on dört sene mukaddem babamız mezbûr Yani hâl-i hayatında sekiz yüz on üç guruş kıymetli iki yüz kırk sekiz kantar botac ta‘bîr olunur gülünü mezbûr Corco’ya îdâ‘ ve teslîm ol dahi istid‘â ve kabz eyledikden sonra babamız mezbûr Yani zikrolunan gülü kable’l-ahz hâlik olup ırsen bize isâbet etmişdir hâlâ zikrolunan gülün aynı mevcûde ise aynını müstehlek ise kıymet-i şer‘iyesini mezbûr Corco’dan taleb ederiz suâl olunsun dedikde gıbbe’s-suâl merkūm Corco cevâbında müdde‘iyân-ı mezbûrânın babaları merkūm Yani’nin İngiltere tüccârından [Ro]berto v. Hayt ve Aleksandro v. Cakobe ve Mariçyo v. Karin nâm müste’menlere cihet-i deyn-i şer‘îden üç bin guruş zimmetinde edâsı lâzım deyni olmağla deyn-i mezbûrun ol mikdârına mahsûb olmak üzere zikrolunan gülü mezbûrûn Roberto ve Aleksandro ve Mariçyo’ya def‘ ve teslîm etmek için bi-tarîkı’l-emâne bana def‘ ve teslîm ben dahi ber-vech-i muharrer ahz u kabz ve mezbûr Yani’nin emrine binâen mârrü’z-zikr gülü mezbûrûn müste’menlere bi-aynihî def‘ ve teslîm edip zimmetim berî olmuşdur hatta hâlik-i merkūm Yani ber-vech-i mübeyyen deyn-i mezbûra mahsûben mârrü’z-zikr gülü bana def‘ ve teslîm ben dahi ahz u kabzımı nâtık ve hatmi hâvî kendi lisânımız üzere hâlâ müdde‘iyân-ı mezbûrânın yedlerinde olan işbu temessüğü mezbûr Yani’ye vermişidim deyicek mârrü’z-zikr temessüğü mezbûrân Tercüman Andonaki ve İskarlet oğlu tercüme edip kırâet olundukda fi’l-hakīka mezbûr Yani v. Kondarato sâlifü’z-zikr iki yüz kırk sekiz kantar gülü tüccâr-ı mezbûrûn Roberto ve Aleksandro ve Mariçyo’ya beynlerinde olan hesâblarına dâhil ve deynine mahsûb olmak üzere [36b] merkūm Corco v. Radomdini’ye def‘ ve teslîm eylediğini hâvî bulunmağın gıbbe’l-istintâk mezbûrân Manol ve Dimitraki fi’l-vâki‘ babaları merkūm Yani zikrolunan iki yüz kırk sekiz kantar gülü tüccâr-ı mezbûrûna beynlerinde olan hesâblarına dâhil ve deynine mahsûb olmak üzere def‘ ve teslîm etmek için bi-tarîkı’l-emâne mezkûr Corco’ya def‘ ve teslîm eylediğini herbiri ikrâr u i‘tirâf etmeğin mezbûr Corco husûs-ı mezbûrda emîn olup yemîni ile müsaddak olmağın fi’l-hakīka mezbûr Yani’nin emrine binâen botac ta‘bîr olunan mârrü’z-zikr iki yüz kırk sekiz kantar gülü târih-i mezbûrda tüccâr-ı mezbûrûn Roberto ve Aleksandro ve Mariçyo’ya bi-aynihî def‘ ve teslîm edip redd ü zamandan zimmetine nesne lâzım gelmediğine mezbûr Corco’ya bi’t-taleb yemîn teklîf olundukda ol dahi hasbe’l-mesûl yemîn billâhillezî enzele’l-İncîle alâ İsa -aleyhisselâm- etmeğin mûcebiyle müdde‘iyân-ı mezbûrân Manol ve Dimitraki bî-vech mu‘ârazadan men‘ olunup mâ vaka‘a bi’t-taleb ketb olundu.<br><br>Fi’l-yevmi’l-âşir min-Şa‘bâni’l-mu‘azzam li-sene seb‘a ve mie ve elf.<br><br>Şuhûdü’l-hâl: Umdetü erbâbü’t-tahrîr ve’l-kalem Tezkire-i evvel Hâfız Mustafa Efendi, zübtetü ashâbi’t-tastîr ve’r-rakām Tezkire-i sânî Mehmed Efendi, umdetü’l-eşbâh ve’l-a‘yân Yusuf Bey Ser-çavuşân, fahrü’l-akrân ve’l-ekfâ Muhzır Mehmed Ağa, fahrü’l-akrân Odabaşı Mustafa Ağa, el-Hâc Mehmed Çavuş, İbrahim Çavuş, el-Hâc Mustafa Efendi b. Eyüb, Halil Efendi b. Mehmed, Mehmed Ağa b. ( ) muhzırân, el-Hâc Ali Beşe b. ( ) ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=28528"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28530"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b196"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o880"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>