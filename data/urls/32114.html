﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 208<br>Hüküm no: 117<br>Orijinal metin no: [49b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul, Galata ve Eyüp bölgesinde Padişah için kuş avlayan çakırcı avcılara Bostancı Ahmed b. Mehmed’in Sayyadbaşı tayin edildiği</b><br><br>Hâssa Çakırcıbaşı Ağa tarafına verilen Sayyâdbaşı fermânıdır.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘âdinü’l-fezâili ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassûne bi-mezîd-i inâyeti’l-Meliki’l-mu‘în İstanbul ve Galata ve Hâslar kādıları -zîdet fezâilühüm- ve iftihârü’l-emâcid ve’l-ekârim, câmi‘ü’l-mahâmid ve’l-mekârim, el-muhtassu bi-mezîd-i inâyeti’l-Meliki’d-dâim Hâssa Bostancıbaşısı ( ) -dâme mecduhû- ve mefâhirü’n-nüvvâbi’l-müteşerri‘în ( ) ve ( ) ve ( ) nâibleri -zîde ilmühûm- ve mefâhirü’l-emâsil ve’l-akrân serdâr ve sâir a‘yân-ı vilâyet ve iş erleri -zîde kadrühum- tevkī‘-i refî‘-i hümâyûn vâsıl olucak ma‘lûm ola ki<br><br>İftihâru’l-emâcid ve’l-ekârim bi’l-fi‘il Hâssam Çakırcıbaşısı Mehmed Emin -dâme mecduhû-nun Dîvân-ı Hümâyûn’uma takdîm eylediği memhûr arzı mefhûmunda nefs-i nefîs-i hümâyûnum için İstanbul ve Galata ve Hâslar etrâfında sagīr ve kebîr kuşları sayd u şikâr eylemek üzere Hâssa Çakırcı sayyâdları beher sene sayd eyledikleri şikârları vakt ü zamanıyla Çakırcı Ocağına edâ ve teslîm eylemeleri lâzıme-i zimmet-i me’mûriyetlerinden iken bir müddetden beri sayd eyledikleri şikârları Ocağ-ı mezbûra getirmediklerinden şikâr-ı hümâyûnumun kılletine bâ‘is olmalarıyla Üsküdar tarafı misillü üzerlerine bir sayyâdbaşı nasb u ta‘yîni ehemm ü elzem olmağla Hâssa Çakırcı sayyâdlarından Bostânî Ahmed b. Mehmed -zîde kadrühû- Sayyâdbaşı nasb u ta‘yîn olunmağla beher sene sayd eyledikleri şikârları vakt ü zamanıyla edâ ve teslîm eylemek şartıyla ber-mu‘tâd-ı kadîm hizmet-i lâzımesine Hâssa hasekileri ve bostânî ustaları ve koru ağaları ve voyvoda adamları ve subaşıları ve sâir ehl-i örf tâifesi taraflarından tüfengine ve sayd u şikâ[r]ına bir türlü müdâhale ve ta‘arruz olunmamak için Üsküdar tarafına verilen emr-i şerîfim mûcebince Sayyâdbaşı-i merkūmun yedine dahi emr-i şerîfim i‘tâsını tahrîr ve istid‘â eylediği ecilden Hazîne-i âmiremde mahfûz Çakırcı defterlerine nazar olundukda nefs-i nefîs-i hümâyûnum için Üsküdar ve Gekbuze ve sâir kazâ ve nâhiyelerde ve sâir mahallerde sayd u şikâr eyleyip taraf-ı âhardan müdâhale ve ta‘arruz olunmamak için Çakırcıyân-ı hâssam Ocağı tarafından ta‘yîn olunan Sayyâdbaşı yedine bin iki yüz on senesi evâsıt-ı Safer’inde emr-i şerîfim verildiği ve Hâssa Çakırcı Ocağının umûr u husûslarının rü’yeti ve berevât ve evâmir-i şerîfenin i‘tâsı ancak mûmâ-ileyhin memhûr arzıyla olagelmekle Çakırcıbaşı-i mûmâ-ileyhin arzı ve derkenârı mûcebince emr-i şerîfim i‘tâsı iktizâ eylediği derkenâr olunmağla imdi derkenârı mûcebince amel olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfim vardıkda bu bâbda sâdır olan emrim üzere amel edip dahi siz ki mevâlî-i ızâmım ve Bostancıbaşı ve nüvvâb ve sâir-i mûmâ-ileyhimsiz, zikrolunan mahallerde nefs-i nefîs-i hümâyûnum için sayd u şikâr eylemek üzere merkūm Ahmed -zîde kadrühû- Sayyâdbaşı nasb u ta‘yîn olunmuş olduğu ma‘lûmunuz oldukda Sayyâ[d]başı-i merkūmun sayd u şikâr eylediği avlarına ve tüfengine taraf-ı âhardan bir türlü müdâhale ve ta‘arruz ettirmeyesiz. Şöyle bilesiz alâmet-i şerîfe i‘timâd kılasız.<br><br>Fî 2 min-Muharremi’l-harâm sene 1221<br><br>Be-mahrûse-i Kostantıniyye</p>          <br><a title="Önceki sayfa" style="text-decoration:none" href="./ayrmetin.php?idno=32113"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32115"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b208"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o668"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>