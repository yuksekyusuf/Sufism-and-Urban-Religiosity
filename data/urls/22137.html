﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 259 Numaralı Sicil (H. 1137-1138 / 1724-1725)<br>cilt: 63,&nbsp;sayfa: 357<br>Hüküm no: 398<br>Orijinal metin no: [58a-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yorgi v. İstavri’nin Yani v. Hristo’dan alacak davasında sulh olduğu</b><br><br>Bakkal tâifesinden Yorgi v. İstavri nâm Ermeni meclis-i şer‘de yine tâife-i mezbûreden işbu râfi‘u’r-rakīm Yani v. Hristo nâm zimmî muvâcehesinde ikrâr ve takrîr-i kelâm edip merkūm Yani’ye bundan akdem kırk guruş ücret[le] bir sene hizmet edip meblağ-ı mezbûrun yirmi guruşunu yedinden ahz u kabz ve yirmi guruşunu dahi zimem-i nâsda olan hukūkundan ahz etmek üzere bana emr etmeğle ben dahi merkūmun emrine binâen zimemden ancak sekiz guruş ahz ve kabz eylediğim cihetle merkūm Yani zimmetinde meblağ-ı mezbûrdan on iki guruş hakkım bâkī kaldığından mâ‘adâ mahrûse-i Galata hısnı ebvâbından Mumhâne kapısı dâhilinde vâki‘ bakkal dükkânında merkūm Yani’ye şerîk olduğumda ba‘de zamânin dükkândan hâsıl olacak fâideden bana edâ eylemek üzere mâlımdan alâ tarîki’l-karz on sekiz guruş def‘ u teslîm eylemiş idim deyü merkūm Yani’den cem‘an otuz guruş da‘vâ eylediğimde ol dahi târih-i kitâbdan altı ay mukaddem fesh-i şirket edip beynimizde hesâb gördüğümüzde dükkân-ı mezbûrda zarar ve hüsrân vâki‘ olmağla meblağ-ı mecmû‘-ı merkūm otuz guruşa vesâire müte‘allika âmme-i da‘vâdan benim zimmetimi ibrâ ve ıskāt eyledin deyü def‘a tasaddî etmeğle beynimizde münâza‘ât-ı kesîre cereyân etmiş idi el-hâletü hâzihî beynimize muslihûn tavassut edip da‘vâ-yı mezkûremden merkūm Yani ile beni altı guruş üzerine inşâ-i akd-i sulh eylediklerinde ben dahi ber-vech-i muharrer sulh-i mezbûru kabûl ve bedel-i sulh-i mezbûr altı guruşu yedinden tamâmen alıp kabz eylediğimden sonra husûs-ı mezbûra ve târih-i kitâba gelince sâir beynimizde cereyân eden ahz u i‘tâ ve mu‘âmelât-ı şettâya müte‘allika âmme-i da‘vâdan merkūm Yani’nin zimmetini ibrâ ve ıskāt eyledim dedikde gıbbe’t-tasdîki’ş-şer‘î mâ-hüve’l-vâkı‘ bi’l-ibtigā ketb olundu.<br><br>Fi’l-yevmi’l-âşir min-Saferi’l-hayr sene 1138.<br><br>Şuhûdü’l-hâl: İbrahim b. Muharrem, Halil Çelebi b. Mustafa, Mustafa Beşe b. İbrahim, İbrahim b. Mustafa, Mustafa b. Receb, Ali b. Ahmed, el-Hâc Mehmed b. Abdullah, Yani v. Aleksi, Yorgaki v. İstati, Dimo v. Yorgi, Yani v. Dimo. </p>          <br><a title="Önceki sayfa" style="text-decoration:none" href="./ayrmetin.php?idno=22136"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22138"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt259&bsm=glt259b357"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt259&bsm=glt259o424"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>