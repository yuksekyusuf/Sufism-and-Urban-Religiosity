﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Beşiktaş Mahkemesi 63 Numaralı Sicil (H. 1061-1062 / M. 1651-1652)<br>cilt: 48,&nbsp;sayfa: 145<br>Hüküm no: 159<br>Orijinal metin no: [46b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Todori v. Dimitri kendisini dövüp yaraladıkları iddiasıyla Mehmed b. Mahmud, İbrahim b. Mehmed ve Kel Mustafa’ya açtığı davayı ispat ettiği</b><br><br>Tahakkuk-ı özr-i şer‘î ile zikri âtî husûsun mahallinde istimâ‘ı iltimâs olunmağın küttâb-ı mahkemeden Mevlânâ Ahmed Efendi irsâl olunup ol dahi zeyl-i kitâbda mastûrü’l-esâmî olan cemâ‘at-ı Müslimîn ile mahmiye-i Galata muzâfâtından kasaba-i Beşiktaş’a tâbi‘ Kuruçeşme nâm karye sâkinlerinden Todori v. Dimitri nâm zimmînin menziline varılup akd-i meclis-i şer‘-i şerîf eylediklerinde işbu râfi‘ü’s-sifr mezbûr Todori meclis-i ma‘kūd-ı mezbûrda Mehmed b. Mahmud ve İbrahim b. Mehmed ve gāib ani’l-meclis Kel Mustafa nâm kimesneler muvâcehelerinde üzerlerine da‘vâ ve takrîr-i kelâm edüp târih-i kitâbda[n] iki gün mukaddem karye-i mezbûre iskelesi önünde demir üstünde yatan <<şeytiye ta‘bîr olunur sefînesi>> İbrahim Reis nâm kimesnenin şeytiye ta‘bîr olunur sefînesi yoldaşları ile mezbûr İbrahim Reis [47a] akşama karîb her birinin ellerinde balta ve toyka ile sefîneden çıkıp ben dahi kendi hâlimde durur iken mezbûrûn Mehmed ve İbrahim ve Mustafa beni bilâ-sebeb balta ve toyka ile urup cem‘an a‘zâmı mecrûh eyleyüp hâlâ sâhib-i firâş olmuşumdur suâl olunup ihkāk-ı hak olunması matlûbumdur dedikde gıbbe’s-suâl ve akībe’l-inkâr müdde‘î-i mezbûr Todori’den da‘vâsına mutâbık beyyine taleb olundukda karye-i mezbûre sâkinlerinden İbrahim Beşe b. Kasım ve Osman b. Hüseyin nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûr karye-i mezbûrede kendi hâlinde durur iken sefîne-i mezkûre yoldaşları cem‘an ellerinde toyka ve balta ile sefîneden çıkıp ve mezbûr Mehmed’in elindeki balta ile mersûm Todori’yi bilâ-sebeb urup cem‘an a‘zâsını mecrûh eyledi biz bu husûsa minvâl-i muharrer üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde şehâdetleri makbûle oldukdan sonra zeyl-i kitâbda mastûrü’l-esâmî olan Müslimîn dahi meclis-i mezbûrda fi’l-hakīka mezbûr İbrahim Reis yoldaşları ile ellerinde her birinin toyka ve balta ile sefîne-i mezkûreden fesâd etmek üzere çıkmışlardır deyü ihbâr ve takrîr eylediklerinde mevlânâ-yı mezbûr mahallinde tahrîr ba‘dehû meclis-i şer‘de vukū‘u üzere haber vermeğin mâ-vaka‘a bi’t-taleb ketb olundu.<br><br>Tahrîren fi’l-yevmi’l-hâdî aşer min-Recebi’l-ferd li-sene isneyn ve sittîn ve elf.<br><br>Şühûdü’l-hâl: Mustafa Efendi el-İmâm, Mehmed Beşe b. Şaban, İsmail Beşe [b.] Hasan, Musa Halîfe b. Mehmed, Mehmed Beşe b. Abdullah, Süleyman Bey b. Abdülmennan, Mahmud Bey b. Sefer, Abdurrahman Beşe [b.] Said, Şaban Beşe [b.] Yusuf ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=10320"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=10322"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bsk063&bsm=bsk063b145"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bsk063&bsm=bsk063o334"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>