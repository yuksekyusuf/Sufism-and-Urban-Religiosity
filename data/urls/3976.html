﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 208<br>Hüküm no: 235<br>Orijinal metin no: [38a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Süleyman Çelebi b. Mustafa’nın menzil satışıyla ilgili Mehmed Çelebi b. Ahmed aleyhine şüf‘a davası açması</b><br><br>Mahmiye-i İstanbul’da Sancakdâr Hayreddin mahallesinde sâkin Süleyman Çelebi b. Mustafa meclis-i şer‘-i şerîf-i enverde, mahalle-i mezbûrda sâkin Mehmed Çelebi b. Ahmed mahzarında üzerine da‘vâ ve takrîr-i kelâm edip, mezbûr Mehmed târih-i kitâbdan yedi gün mukaddem mahalle-i mezbûrede vâki‘ bir tarafdan Zümre Hâtun mülkü ve bir tarafdan benim mülk ve bir tarafdan Mustafa Çelebi mülkü ve bir tarafdan tarîk-i hâs ile mahdûd bir oda ve bir köşk ve bir matbah ve cüneyne ve havluyu müştemil mülk menzili, mâliki Süleyman b. Abdullah’dan yüz guruş semen-i medfû‘a iştirâ ve tesellüm edip, benim dahi câr-ı mülâsıkım olan mebî‘i iştirâ eylediğim mahalde taleb ve hakkāniyet ile taleb eylediğimden sonra teslîm-i mebî‘ ve kabz-ı semen bulunmamakla menzil-i mezkûr katına varıp ben şefî‘im da‘vâ-yı şüf‘a dahi ederim deyu taleb edip, ve’l-hâsıl şerâit-i şüf‘aya tamâm-ı ri‘âyet ve işbu hâzırân bi’l-meclis Ali b. Mustafa ve Hasan b. Abdullah nâm kimesneleri işhâd etmişdim. Hâlâ taleb ederim suâl olunup bi tarîki’ş-şüf‘a menzil-i mezbûru bana teslîm edip, vech-i meşrûh üzre verdiği semen-i mezkûru yedimden kabza tenbîh olunmak matlûbumdur dedikde, gıbbe’s-suâl mezbûr Mehmed cevâbında, ben menzil-i mezkûru mâlik-i mezbûr Süleyman b. Abdullah’dan işbu mübâya‘a hücceti [nâtık olduğu üzre] yüz kıt‘a esedî guruş ile min-haysü’l-keyfiyet-i ma‘lûme ve min-haysi’l-kemiyet-i mechûle bir kabza fülûsa iştirâ ve kabûl etmekle, şefî‘-i mezbûrun şüf‘ası sâkıt olmuşdur deyu def‘le mukābele edicek, isre’l-istintâk ve’l-inkâr mezbûr Mehmed Çelebi’den def‘-i mezbûruna beyyine taleb olundukda, yine mahalle-i mezbûre sükkânından İmâm Mehmed Efendi b. Receb ve Mustafa Efendi b. Mehmed nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ mezbûr Mehmed Çelebi târih-i mezkûrda menzil-i mahdûd-ı mezkûru mezbûr Süleyman b. Abdullah nâm kimesneden bizim huzûrumuzda yüz kıt‘a esedî guruş ile min-haysü’l-keyfiyet-i ma‘lûme ve min-haysi’l-kemiyet-i mechûle bir kabza fülûsa iştirâ ve kabûl edip, bu vechile iskāt-ı şüf‘a etmekle şefî‘-i mezbûrun şüf‘ası sâkıt olmuşdur. Biz bu husûsa bu vech üzre şâhidleriz, şehâdet dahi ederiz deyu her biri şehâdet-i şer‘iyye ettiklerinde, ba‘de’t-ta‘dîl ve’t-tezkiye şehâdetleri makbûle olmağın, mûcebince şefî‘-i mezbûr (...) olunup (…) mâ hüve’l-vâki‘ bi’t-taleb ketb olundu. [38b] Fi’l-yevmi’s-sânî ve’l-ışrîn min şehri Cemâziyelevvel li sene isneteyn ve mi’e ve elf.<br><br><br>Şuhûdü’l-hâl: Mustafa b. Mehmed, İbrahim b. Şaban, Ahmed Çelebi b. Mehmed, İbrahim Çelebi b. Ahmed, Şâtır Mehmed b. Hasan.</p>          <br><a title="Önceki sayfa" style="text-decoration:none" href="./ayrmetin.php?idno=3975"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3977"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b208"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o500"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>