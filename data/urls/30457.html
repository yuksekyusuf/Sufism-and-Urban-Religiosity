﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 273<br>Hüküm no: 255<br>Orijinal metin no: [79a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Beşe b. Mehmed ile Mehmed b. Hüseyin’in beraber çalıştıkları Yemiş İskelesi’ndeki kuruyemişçi dükkânını birer sene nöbetle müstakil işletmek üzere sözleştikleri</b><br><br>Mahmiye-i İstanbul’da Yemiş iskelesinde kara tarafında vâki‘ Molla Mahmud dükkânı demekle ma‘rûf kuruyemişçi dükkânı derûnunda mevcûde beyne’l-esnâf gedik ta‘bîr olunan âlât-ı lâzıme-i ma‘lûmenin nısf hisse-i şâyi‘asına mutasarrıf olan Ali Beşe b. Mehmed nâm kimesne meclis-i şer‘-i hatîr-i lâzımü’t-tevkīrde şerîki olup âlât-ı mezkûrenin nısf-ı âharına mutasarrıf olan bâ‘isü’l-kitâb el-Hâc Mehmed b. Hüseyin nâm kimesne mahzarında bi’t-tav‘i’s-sâf ikrâr-ı <<i‘tirâf>> tâm ve takrîr-i kelâm edip müddet-i vâfireden berü zikrolunan dükkânda şerîkim mezbûr el-Hâc Mehmed ile ma‘an sâkin olup lâkin işbu târih-i hüccetden bir sene-i kâmile tamamına değin mezbûr el-Hâc Mehmed müstakillen sâkin olup sene hıtâmında mezbûr el-Hâc Mehmed çıkup dükkân-ı mezkûru bana teslîm, ben-dahi kezâlik bir sene-i kâmile zabt ve tasarruf edip bu vechile birer sene mühâyât tarîkıyle zabt ve tasarruf etmek üzere bi’t-terâzî ittifâk ve ittihâd ettik dedikde mezbûr el-Hâc Mehmed dahi şerîki mukırr-ı mezbûr Ali Beşe’yi kelimât-ı meşrûhasında tasdîk edip ve işbu târih-i hüccetden ba‘de’z-zabt ve’t-tasarruf senesi tamamında çıkup dükkân-ı mezkûrda olan âlât-ı merkūmeyi şerîki mezbûr Ali Beşe’ye def‘ ü teslîme ta‘ahhüd etmeğin mâ-vaka‘a bi’t-taleb ketb olundu. Fî-gurre-i Ramazan sene [11]94.<br><br>Şuhûdü’l-hâl: Kethudâ el-Hâc Mustafa Ağa b. İbrahim, el-Hâc İbrahim b. Yusuf, Ali Ağa b. İbrahim, el-Hâc Veliyüddin, es-Seyyid Hasan b. Hüseyin, Mehmed Sâdık b. el-Hâc Mustafa.<br><br>[Beyaz]</p>          <br><a title="Önceki sayfa" style="text-decoration:none" href="./ayrmetin.php?idno=30456"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30458"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b273"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o279"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>