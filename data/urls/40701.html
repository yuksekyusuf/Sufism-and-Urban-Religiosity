﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 424<br>Hüküm no: 422<br>Orijinal metin no: [60b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ahmed Bey ve oğlu Kadri’nin terekeleri hususunda varislerden Ali Çelebi ve İsmail Çelebi ile Rabia ve boşandığı kocası Yusuf Ağa’nın birbirlerinin zimmetlerini ibra ettikleri</b><br><br>Mahmiye-i İstanbul’da Debbâğ Yunus mahallesinde sâkin iken fevt olan Ahmed Bey b. Süleyman’ın verâseti zevce-i metrûkesi Râbia bt. el-Hâc ( ) ile sulbî oğulları Ali ve Kadri ve İsmail’e münhasıra olup kable’l-kısme mezbûr Kadri dahi fevt olup verâseti vâlidesi merkūme Râbia’ya ve li-ebeveyn er karındaşları mezbûrân Ali ve İsmail’e ve li-üm sagīre kız karındaşı Hadice bt. Yusuf Ağa’ya münhasıra olduğu şer‘an mütehakkık oldukdan sonra husûs-ı âti’l-beyânın mahallinde tahrîri için bi’l-iltimâs kıbel-i şerî‘at-i mergūbeden irsâl olunan Mevlânâ Şeyhzâde Mustafa Efendi mahalle-i merkūmede verese-i merkūmûn[un] sâkinler olduğu menzile varıp zeyl-i sahîfede isimleri mastûr olan Müslimîn huzûrlarında akd-i meclis-i şer‘-i hatîr eyledikde mezbûrân Ali Çelebi ve İsmail Çelebi meclis-i ma‘kūd-ı mezbûrda mezkûre Râbia’nın zevc-i muhâla‘ı işbu râfi‘ü’l-kitâb mezbûr Yusuf Ağa b. Abdullah mahzarında herbiri tav‘an ikrâr ve i‘tirâf edip müteveffâ-yı merkūm Ahmed Bey’in tereke-i nukūd ve urûzundan mezbûr Yusuf Ağa vâlidemiz mezkûre Râbia’yı tezevvüc etmekle el-Hâc Ali yedinden yüz otuz miskāl anber ve bin dirhem öd ve altmış üç bin nakid akçe ve bir def‘a dahi on bin iki yüz akçe ve beynimizde ma‘lûm değirmen icâresi için değirmen müste’ciri olan işbu Andreya nâm zimmîden on sekiz bin akçe ve yine zimmî-i merkūmdan bir def‘a on üç bin akçe ve tereke-i mezbûreden merhûm Kadıasker Esad Efendi zimmetinde olan akçeden oğlu yedinden bin beş yüz akçe ve otuz sekiz bin akçe dahi Muslı Çelebi yedinden ahz u kabz edip istihlâk etmekle mezbûr Yusuf Ağa’dan taleb ve da‘vâ eylediğimizde beynimizde münâza‘ât-ı kesîre cereyân etmeğin vesâtat-ı muslihîn ile da‘vâ-yı mezbûrdan ve târih-i kitâba gelince beynimizde cereyân eden hukūk-ı ma‘lûme ve mechûle de‘âvîden işbu Yusuf Ağa’yı ibrâ-i âm ile ibrâ eyledik ba‘de’l-yevm husûs-ı mezbûra müte‘allika vechen mine’l-vücûh ve sebeben mine’l-esbâb bizim için işbu Yusuf Ağa kıbelinde hak ve alâka kalmadı dedikde gıbbe’t-tasdîk mezkûre Râbia meclis-i mezbûrda mezbûr Yusuf Ağa mahzarında ikrâr edip mezbûr Yusuf Ağa bâlâda tafsîli mürûr ettiği vech üzere makbûzu olan tereke-i müteveffâ-yı mezbûrdan bana âid hissem da‘vâsından ve târih-i kitâba gelince cereyân eden hukūk-ı ma‘lûme ve mechûle da‘vâmdan işbu Yusuf Ağa’yı ibrâ eyledim dedikde gıbbe’t-tasdîkı’ş-şer‘î vâki‘ hâli mevlânâ-yı mezbûr ba‘de’t-tahrîr meclis-i şer‘a gelip ma‘an ba‘s olunan Ahmed Çelebi ile alâ vukū‘ihî inhâ etmeğin mâ-vaka‘a bi’t-taleb ketb olundu.<br><br>Tahrîren fî evâsıtı Zilka‘deti’ş-şerîfe li-sene seb‘a ve sittîn ve elf.<br><br>Şühûdü’l-hâl: Ubeyd Efendi b. Mehmed el-imâm, Seyyid Ali Çelebi b. Mustafa, Mehmed Çelebi b. Mehmed, Ali Beşe b. Abdullah, Sarac Süleyman Çelebi b. Halil, Ali Efendi b. Mehmed el-müezzin, Ahmed Çelebi b. Şa‘ban, Mehmed Çelebi b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=40700"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40702"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b424"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o852"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>