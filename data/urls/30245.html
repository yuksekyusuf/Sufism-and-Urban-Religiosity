﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 44 Numaralı sicil (H. 1193-1194 / M. 1779-1780)<br>cilt: 78,&nbsp;sayfa: 84<br>Hüküm no: 43<br>Orijinal metin no: [11b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bezzasistanî Mehmed Emin Efendi b. İbrahim’in Mekke’de bulunan Tayyibzade Mustafa b. Mehmed’in vekili olduğunu isbat ettiği ve Sarraf Yontof v. Manil’den alacakları altı bin otuz sekiz guruşu alıp ibralaştıkları</b><br><br>İsbât-ı vekâlet<br><br>Mahmiye-i İstanbul’da Camcı Ali Mahallesi ahâlîsinden olup işbu târih-i vesîka senesi Mekke-i mükerreme’de mücâveret vechi üzere sâkin olan Tayyibzâde el-Hâc Mustafa b. el-Hâc Mehmed nâm kimesne tarafından ber-vech-i âtî iddi‘â-yı vekâlet eden eşrâf-ı kuzât-ı Mısrıye’den Bezzâsistânî Mehmed Emin Efendi b. el-Hâc İbrahim nâm kimesne meclis-i şer‘-i hatîr-i lâzımü’t-tevkīrde hâmil-i hâzihi’l-vesîka Sarrâf Yontof v. Manil nâm Yahûdî muvâcehesinde üzerine da‘vâ ve takrîr-i kelâm edip mezbûr el-Hâc Mustafa’nın mersûm Yontof Yahûdî zimmetinde bâ-temessük cihet-i karzdan altı bin otuz sekiz guruş hakkı olmağla, bin yüz doksan iki senesi Recebi’l-ferdi’nin on beşinci günü târihinde merkūm el-Hâc Mustafa Hâcc-ı şerîfe azîmeti esnâsında meblağ-ı mezbûr altı bin otuz sekiz guruşu mersûm Yontof Yahûdiden taleb ve da‘vâ ve ahz ü kabza ve kendüye îsâl ve teslîme ve bunlar mütevakkıf olduğu umûrun küllîsine tarafından beni vekâlet-i sahîha-i şer‘iyye ile vekîl ve nâib-i menâb nasb ve ta‘yîn eylediğinde, ben-dahi vekâlet-i merkūmeyi kabûl ve merâsimini kemâ-yenbagī edâya ta‘ahhüd ve iltizâm etmemle meblağ-ı mezbûru vekâlet-i mahkiyem hasebiyle mersûm Yontof Yahûdiden taleb ederim deyü da‘vâ [eylediğimde], ol dahi cevâbında meblağ-ı merkūm altı bin otuz sekiz guruşu ber-minvâl-i muharrer cihet-i mezkûreden zimmetinde mezbûr el-Hâc Mustafa’ya deyni olduğunu ikrâr lâkin mezbûr Mehmed Emin Efendi’nin vekâlet-i mezkûre müdde‘âsını ba‘de’l-inkâr merkūm Mehmed Emin Efendi’den ber-vech-i muharrer müdde‘âsını mübeyyine beyyine taleb olundukda, udûl-i ahrâr-ı ricâl-i Müslimînden ve mahalle-i merkūme ahâlîsinden Hâfız el-Hâc Abdurrahman Efendi b. el-Hâc Osman ve es-Seyyid Abdurrahman b. Ahmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında, fi’l-hakīka merkūm Tayyibzâde el-Hâc Mustafa b. el-Hâc Mehmed bin yüz doksan iki senesi Recebi’l-ferdi’nin on beşinci günü târihinde Hâcc-ı şerîfe azîmeti esnâsında işbu mersûm Yontof Yahûdî zimmetinde ber-mantûk-ı temessük cihet-i karzdan hakkı olan meblağ-ı mezbûr altı bin otuz sekiz guruşu mersûm Yontof Yahûdiden taleb [12a] ve da‘vâ ve ahz ve kabza ve kendüye îsâl ve teslîme ve bunlar mütevakkıf olduğu umûrun küllîsine tarafından mezbûr Mehmed Emin Efendi’yi bizim huzûrumuzda vekâlet-i sahîha-i şer‘iyye ile vekîl ve nâib-i menâb nasb ve ta‘yîn eylediğinde, ol dahi ber-minvâl-i muharrer vekâlet-i mezkûreyi kabûl ve merâsimini kemâ-yenbagī edâya ta‘ahhüd ve iltizâm eyledi. Biz bu husûsa bu vech üzere şâhidleriz [ve] şehâdet dahi ederiz deyü her biri edâ-i şehâdet-i şer‘iyye eylediklerinde, gıbbe’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm ve’t-tenbîh mezbûr Mehmed Emin Efendi meclis-i şer‘-i münîrde mersûm Yontof Yahûdî muvâcehesinde i‘âde-i kelâm edip ânifen edâsına hükm-i şer‘î lâhık olan meblağ-ı merkūm altı bin otuz sekiz guruşu mersûm Yontof Yahûdî bana edâ ve teslîm eylediğinde, ben-dahi ber-minvâl-i muharrer yedinden tamamen ve kâmilen bi’l-vekâle ahz ü kabz edip husûs-ı mezkûra müte‘allika âmme-i da‘vâdan mersûm Yontof Yahûdinin zimmetini ibrâ-i âm ile ibrâ ve ıskāt eylediğimde, ol dahi ibrâ-i mezkûru kabûl eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 25 min-Cumâdelûlâ sene [1]193.<br><br>Şuhûdü’l-hâl: Teberdâr el-Hâc Abdülkerim Ağa b. Abdurrahman, Helvâcı Hasan Ağa b. Osman, Şâtır Ömer Ağa b. Ahmed tâbi‘-i Emîn-i Gümrük el-Hâc İsmail Ağa, Kâtib Molla Mustafa b. Mehmed, Haseki Salih Ağa b. Ebûbekir, Ahmed Efendi b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=30244"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30246"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist044&bsm=ist044b084"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist044&bsm=ist044o346"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>