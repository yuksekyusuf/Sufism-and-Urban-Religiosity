﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 481<br>Hüküm no: 354<br>Orijinal metin no: [129b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’daki Rumların, borçlarından dolayı hapsedilmeleri gerektiğinde sadece İstanbul ve Galata zindanlarında hapsedilmelerine dair fermanın cülus münasebetiyle yenilendiği</b><br><br>Rum milletinin habslerine dâir fermân.<br><br>Akza kuzâtü’l-Müslimîn, evleyi vülâti’l-muvahhidîn, ma‘deneyi’l-fazli ve’l-yakīn, râfi‘ayi a‘lâmi’ş-şerî‘ati ve’d-dîn, vâriseyi ulûmü’l-enbiyâi ve’l-mürselîn, el-muhtassaynı bi-mezîd-i inâyeti’l-Meliki’l-mu‘în İstanbul ve Galata kādıları -zîdet fezâilühümâ- ve iftihârü’l-ümerâi ve’l-ekâbir, müstecmi‘u cemî‘i’l-ma‘âlî ve’l-mefâhir, el-muhtassu bi-mezîd-i inâyeti’l-Meliki’l-kādir Dergâh-ı mu‘allâm Yeniçerileri ağası olan ( ) Ağa -dâme ulüvvuhû- ve iftihârü’l-emâcid ve’l-ekârim, câmi‘ü’l-mahâmid ve’l-mekârim, el-muhtassu bi-mezîd-i inâyeti’l-Meliki’d-dâim Hâssa Bostancıbaşısı ( ) -dâme mecduhû- tevkī‘-i refî‘-i hümâyûn vâsıl olucak ma‘lûm ola ki<br><br>Taht-ı âlî-baht-ı Osmânî üzere cülûs-i hümâyûn-ı meymenet-makrûnum vâki‘ olup umûmen tecdîd-i ahkâm fermânım olmağın İstanbul ve tevâbi‘i Rum Patriği ve Âsitâne’de mukīm cemâ‘at-i metrepolidân Rikâb-ı hümâyûnuma gelip re‘âyâ-yı Rum medyûnları i‘lâm-ı şer‘î ile müsbet ve mütehakkık olup edâ-yı deyn etmekden imtinâ‘ veyâhûd adem-i kudretleri zâhir olanların habs ve tescînleri lâzım geldikde Bâb-ı Âlî’de ve İstanbul ve Galata zindânlarında tevkīf olunageldikleri ve bu vechile mahbesleri müte‘ayyin ve müte‘ârif olup ve ziyâdesiyle aç ve muhtâc olanların millet tarafından kūt-ı yevmiyelerine bakılıp ba‘zan dahi tesâdduk tarîkıyla te’diye-i deyn ve azâbdan tahlîslerine mübâderet olunur iken bir vakitden beri o misillü medyûnlar müteferrik mahbeslerde bulunmaları cihetiyle hâl-i ma‘âşlarına bakılamadığından mâ‘adâ dâyinlere dahi min-vechin gadr ve zarar terettüb edegeldiği mukaddemâ takdîm eyledikleri bir kıt‘a memhûr arzuhâlleriyle inhâ ve fîmâ-ba‘d İstanbul dâhili mütemekkinlerinden olan medyûnlar İstanbul Zindânı’nda ve Galata ve Beyoğlu ve Tophâne ve Kasımpaşa ve Boğaziçi mutavattınlarından olanlar dahi Galata Zindânı’ndan gayri müteferrik mahbeslerde habsettirilmeyip zindânlardan hîn-i tahlîslerinde mübâşirlerine îcâb eden rüsûmâtı verilmek bâbında sâbıkā İstanbul ve Galata kādîlarına ve Yeniçeri ağasına ve Bostancıbaşı’ya hitâben emr-i şerîf sudûru istid‘â olunduğuna binâen vech-i meşrûh üzere o makūle medyûnlar İstanbul ve Galata zindânlarından mâ‘adâ mahbeslerde habsettirilmemek ve hîn-i halâslarında rüsûmâtı mübâşirlerine verilmek ve âhar mahâlde ahz olunurlar ise Bâb-ı Âlî’ye irsâl olunmak bâbında bin iki yüz on dokuz senesi evâil-i Şevvalinde Hudâvendigâr-ı esbak ammizâdem merhûm ve mağfiret-nişân Sultân Selim Han -tâbe serâhu- zamanında verilen emr-i şerîfi ibrâz ve tecdîdin ricâ ve niyâz etmeleriyle vech-i meşrûh üzere amel olunmak fermânım olmağın imdi siz ki mevlânâ ve Yeniçeri ağası ve bostancıbaşı-i mûmâ-ileyhimsiz, bâ-i‘lâm-ı şer‘î habs ve tescînleri lâzım gelen re‘âyâ-yı Rum medyûnları minvâl-i muharrer üzere İstanbul ve Galata zindânlarından gayri mahbeslerde habsettirilmemeleri ve hîn-i halâslarında rüsûmât-ı muktezıyesi mübâşirlerine verilmesi ve mahâll-i uhrâda ahz olunanların dahi Bâb-ı Âlî’ye irsâl ve tesyîrleri husûsuna ve infâz-i emr-i münîfime ihtimâm ve dikkat ve hilâfı vaz‘ ve hâlet vukū‘una ruhsat ve cevâzdan mübâ‘adet olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından hazer ve mücânebet eyleyesiz. Şöyle bilesiz alâmet-i şerîfe i‘timâd kılasız.<br><br>Tahrîren fî-evâsıtı şehri Cumâdelâhir sene erba‘a ve işrîn ve mieteyn ve elf.<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32350"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32352"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b481"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o588"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>