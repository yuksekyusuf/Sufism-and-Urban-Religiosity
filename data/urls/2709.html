﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 330<br>Hüküm no: 391<br>Orijinal metin no: [74a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hasan Ağa’nın Mehmed Ağa’dan almış olduğu borca karşılık bazı eşya, değirmen ve tarlalarını satması</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i celîl-i lâzımü’t-tebcîlden Mevlânâ Ömer Efendi b. İsmail irsâl olunup ol dahi sâbıkā Başbâki kulu olan umdetü’l-emâcid ve’l-ekârim câmi‘ü’l-mehâmid ve’l-mekârim Mehmed Ağa b. Hüseyin’in Dârü’l-hilâfeti’l-aliyye Kostantıniyyetü’l-mahmiye mahallâtından Mimârayas mahallesinde vâki‘ menzillerine varıp zeyl-i rakīmde isimleri terkîm olunan udûl-ı Müslimîn ve sıkāt-ı muvahhidîn mahzarlarında akd-i meclis-i şer‘-i mübîn eyledikde bi’l-fi‘il Galata voyvodası olan umdetü’l-a‘yân Hasan Ağa b. Süleyman meclis-i ma‘kūd-ı mezkûrda mûmâ-ileyh Mehmed Ağa tarafından husûs-ı âti’l-beyâna nehc-i şer‘î ve tarîk-i mer‘î üzere sâbitetü’l-vekâle vekîl olan fahrü’l-akrân Mustafa Çelebi b. Receb nâm kimesne mahzarında bi’t-tav‘i’s-sâf ikrâr u i‘tirâf edip vilâyet-i Anadolu’da İznik kazâsında Kozluca nâm karyede vâki‘ müvekkil-i mûmâ-ileyh Mehmed Ağa yedinde deynim mukābelesinde rehnim olup lede’l-ahâlî ve’l-cîrân ma‘lûmü’l-hudûd büyût-ı adîde ve bir ahırı müştemil çiftlik ta‘bîr olunur mülk menzilim ve ona muttasıla bir kıt‘a ma‘lûmü’l-hudûd mülk bağ ile zât-ı eşcâr-ı müsmire ve gayr-ı müsmireli bir kıt‘a ma‘lûmü’l-hudûd hadîkamı ve ol çiftlik içinde el-ân mevcûd olan iki çift karasığır öküzü ve bir çift su sığırı ve dört re’s karasığır ineği ve üç re’s karasığır tosunu ve bir re’s karasığır boğası ve üç re’s buzağı ve birisi kebîr birisi sagīr iki kazgan ve biri kebîr birisi sagīr iki bakır tencere ve bir kebîr bakır sini ve iki bakır sahan ve üç bağ beli ve iki kazma ve bir kütük kazması ve iki kebîr keser ve iki destere ve üç saban demiri ve üç kayış ve iki burgu ve bir el keseri ve iki bıçak ve bir araba ve bir bakır pekmez tâbesini ve yine karye-i mezbûrede vâki‘ bir gözü benim ve bir gözü li-ebeveyn karındaşım Ali Ağa’nın mülkü olup Karasu demekle meşhûr nehir üzerinde dâir değirmende vech-i mübeyyen üzere benim mülküm olan bir göz değirmenimi bin beşyüz kırk esedî guruşa bi-safkatin vâhidetin merkūm Mustafa Çelebi’ye tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile bey‘ ve karye-i mezkûre sınırı dâhilinde mevâzi‘-i adîdede vâki‘ hudûd ve kıt‘ası beynimizde ma‘lûme tarlalarının dahi hakk-ı tasarruflarını sâhib-i arzları izin ve ma‘rifetleriyle beş yüz kıt‘a esedî guruş bedel-i ferâğ mukābelesinde merkūm Mustafa Çelebi’ye ferâğ ve tefvîz edip ol dahi müvekkil-i mûmâ-ileyh Mehmed Ağa için iştirâ ve tefevvüz eyledikden sonra semen-i mezbûr ile bedel-i mezkûr cem‘an iki bin kıt‘a esedî guruşu müvekkil-i mûmâ-ileyh Mehmed Ağa’ya zimmetinde vâcibü’l-edâ ve lâzımü’l-kazâ deynim olan iki bin kıt‘a esedî guruşa takas edip vekîl-i merkūm Mustafa Çelebi dahi mukāssa eyledi. Ba‘de’l-yevm emlâk-i mezkûre müvekkil-i mûmâ-ileyh Mehmed Ağa’nın mülk-i müşterâsı olmuşdur, keyfe mâ yeşâ ve yahtâr ve mârrü’z-zikr tarlalar hakk-ı müfevvezi olmuşdur emsâli gibi mutasarrıf olsun dedikde gıbbe’t-tasdîkı’l-vicâhî ve’t-tahkīki’ş-şifâhî husûs-ı mezkûru mevlânâ-yı mezbûr mahallinde tahrîr ba‘dehû ma‘an irsâl olunan Abdurrahman b. Abdullah ve Şah Mehmed Çelebi b. Abdülhalim ile meclis-i şer‘-i kavîme gelip alâ-vukū‘ihi inhâ ve takrîr eyledikde mâhüve’l-vâki‘ bi’t-taleb ketb olundu.<br><br>Fî 7 min-Şa‘bâni’l-mu‘azzam sene 1081.<br><br>Şuhûdü’l-hâl: Umdetü’l-emâsil ve’l-a‘yân İsmail Bey b. Mehmed, fahrü’l-eşbâh İsmail Ağa b. Abdulkadir, Mahmud b. Bektaş, Hüseyin Ağa b. Ali, Hasan Ağa b. Musli, Abdullah Efendi b. Mehmed, Hızır Ağa b. Hüseyin, el-Hâc Halil Bey b. Mehmed, Receb b. Ramazan.</p>          <br><a title="Önceki sayfa" style="text-decoration:none" href="./ayrmetin.php?idno=2708"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2710"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b330"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o550"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>