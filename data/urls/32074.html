﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 154<br>Hüküm no: 77<br>Orijinal metin no: [29b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’daki marangoz, sıvacı vs. inşaat işçilerinin yevmiyelerinin nizamı, sıvacıların yetiştirmek üzere yanlarında çırak istihdam etmeleri</b><br><br>Neccâr tâifesinin yevmiyeleri nizâmına dâir fermân.<br><br>Bâ-sahh-ı âlî.<br><br>İstanbul Kādısı İzzetlü, Fazîletlü Efendi Hazretleri<br><br>Dersa‘âdet’de gerek mîrî ve gerek ibâdullâh ebniyesinde istihdâm olunan neccâr ve sıvacı ve sâir esnâf-ı amelenin yevmiyeleri nizâmı aklâmda ve mi‘mârlara mahsûs mazbatada mukayyed olup ale’d-devam icrâsı ve [be]-tahsîs nizâmlarından olan kalfa ve şâkird maddesinin dahi halelden vikāyeti lâzımeden iken biraz müddetden beri neccâr ve ale’l-husûs sıvacı ve kalemkâr makūleleri nizâmları üzere verilen yevmiyeye kāni‘ olmayarak günden güne artırıp ashâb-ı ebniyeden bây u gedâ tahammül edemeyeceği dereceye resîde olduğu ve sıvacı tâifesi dahi kemâl-i mel‘anetlerinden işi mevcûda hasr dâ‘iyesiyle şâkird almakdan imtinâ‘ eylediği bundan akdem tahkīk olmakdan nâşî Hâssa Mi‘mârı Efendi cümle esnâf-ı ameleyi ihzâr ve ücret-i yevmiye için mukayyed olan nizâmlarını derpîş ile neccâr ve be-tahsîs fâhiş yevmiye almağı i‘tiyâd eden sıvacı ve kalemkâr amelesi nizâmdan ve hadd-i i‘tidâlden ziyâde yevmiye talebinde olur ise haklarından gelineceğini tefhîm ile taht-ı râbıtaya idhâl birle her birine hâl ve şânlarına göre iktizâ eden yevmiyenin defterini takdîme mübâderet ve ber-mûceb-i nizâm sıvacıların şâkird almalarını dahi [tenbîhe] müsâra‘at eylemesi için sene-i sâbıkada Efendi-i mûmâ-ileyhe beyâz üzerine fermân ısdâr olunmak hasebiyle vakt ü hâle nazaran her bir [30a] sınıfa lâyıkı vechile takdîr olunan yevmiye fiyâtının defterini takdîm edip ol vechile nizâma rabt olunmuş iken refte refte amele-i mezbûre yine azdırıp diledikleri gibi yevmiye alarak ve ebniyeyi uzatarak ızrâr-ı ibâdı i‘tiyâd eyledikleri istihbâr olunmağla imdi Mi‘mâr-ı hâssa ma‘iyyetiyle esnâf-ı ameleden iktizâ edenleri ve sâir lâzım gelenleri celb ve mukayyed olan nizâmlarını ve ba‘dehû defter-i mezkûr mûcebince müsâ‘ade olunan fiyâtı derpîş ve bundan böyle mütenebbih olmayıp yine bundan ziyâde yevmiye taleb ederler ise evkāt-ı mâziye misillü te’kîd ile iktifâ olunmayıp taleb edenlerden başka verdiren ve gerek keyfiyeti haber vermeyen kalfalar dahi beher hâl sâir[e] ibret kılınacağını tebyîn birle defter-i merkūmda olan fiyâtın istikrârı ve sıvacıların ber-vech-i nizâm şâkir[d] almaları ve bu vesîle ile amele-i me’lûfe savuşup ibâdullâha lüzûmu oldukda bulunmakda su‘ûbet olmaması esbâbının ba‘d-ezîn müstemir olacak vechile istihsâline ve keyfiyeti i‘lâma himmet eyleyeler deyü buyruldu.<br><br>Fî 18 Receb sene [1]219<br><br>***<br><br>Mi‘mâr Ağa defteri.<br><br>Bâ‘is-i terkīm oldur ki:<br><br>Geçen sene-i mübârekede sâdır buyrulan fermân-ı âlîleri mûcebince Der-aliyye’de mukīm neccâr ve sıvacı ve duvarcı ve sâir esnâf-ı amelenin yiğitbaşıları ve koltuk kalfaları nezd-i çâkerîye celb ile ısdâr buyrulan fermân-ı âlînin mazmûnu ve cerîdede mazbût kadîm yevmiyeleri ifâde ve tenbîh ile el-hâletü hâzihî vakt [ü] hâle nazaran her bir sınıfına lâyıkı vechile takdîr olunan fiyât-ı mevzû‘a defteridir ki zikrolunur.<br><br>Fî 11 Receb sene [1]219<br><br>Neccâr kalfası fî: 300 Kârhânecisi fî: 270 Üstâd silici fî: 240 A‘lâ neccâr fî: 225 Vasat neccâr fî: 210 Bayağı neccâr fî: 180 Usta marangoz fî: 210 Neccâr şâkirdi fî: 120 Sıvacı işcibaşısı fî: 300 Üstâd kalemkâr sıvacı fî: 270 Bayağı kalemkâr sıvacı fî: 240 A‘lâ sâdekâr sıvacı fî: 210 Bayağı sâdekâr sıvacı fî: 180 Sıvacı şâkirdi fî: 120 Ser-nakkāşân fî: 300 Üstâd kalemkârî nakkāş fî: 270 Bayağı kalemkârî nakkāş fî: 240 Sâdekâr nakkāş fî: 180 Nakkāş şâkirdi fî: 120 Üstâd camcı fî: 180 Camcı şâkirdi fî: 120 Üstâd suyolcu fî: 180 Löküncü fî: 150 Suyolcu şâkirdi fî: 120 Bıçkıcı fî: 150 Taşcı kârhânecisi fî: 240 Üstâd taşcı fî: 210 Vasat taşcı fî: 180 [Taşcı] şâkirdi fî: 120 Hammâmcı kârhânecisi fî: 225 Üstâd hammâmcı fî: 195 Hammâmcı şâkirdi fî: 120 Kurşuncu ustası fî: 180 A‘lâ oymacı fî: 240 Vasat oymacı fî: 210 Oymacı şâkirdi fî: 120 Doğramacı ve kafesci ve sandıkcı fî: 180 Koğacı fî: 180 Duvarcı kalfası fî: 210 Üstâd duvarcı fî: 180 Vasat duvarcı fî: 165 Tekne-keşân fî: 75 Lağımcı işcibaşısı fî: 180 Lağımcı ustası fî: 150 Kaldırımcı fî: 150 Hammâlbaşı fî: 120 Hammâl-ı bennâ fî: 105 Irgādbaşı fî: 120 Irgādât: Harccı fî: 100, Küfeci fî: 90, Tekneci fî: 75 Sâde tuğla dökücü 1 keyl, fî: 7 Tolos dökücü 1 keyl, fî: 5 Ketân kıyması 1 kıyye, fî: 2</p>          <br><a title="Önceki sayfa" style="text-decoration:none" href="./ayrmetin.php?idno=32073"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32075"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b154"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o688"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>