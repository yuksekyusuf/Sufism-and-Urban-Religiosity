﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 1025<br>Hüküm no: 839<br>Orijinal metin no: [191b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Safiye’nin bulûğunu ve rüşdünü ispat edip vasisinden mirasını teslim aldığı</b><br><br>Mahmiye-i İstanbul’da Kazasker Mehmed Efendi mahallesi ahâlîsinden olup bundan esbak vefât eden Mustafa Ağa b. Abdurrahman’ın sulbiye kızı Safiye nâm bikr-i bâliğa tarafından husûs-ı âti’l-beyânda vekîl olduğu mahalle-i mezbûre sükkânından zât-ı mezbûreyi ma‘rifet-i şer‘iyye ile ârifân Abdullah Efendi b. Mehmed ve Mehmed Çelebi b. Ahmed şehâdetleriyle mahzar-ı hasm-ı câhidde sâbit ve sübût-ı vekâletine hükmolunan bâ‘isü’l-kitâb Mehmed Ağa b. Musa meclis-i şer‘-i hatîr-ı lâzımü’t-tevkīrde mezbûre Safiye’nin hâl-i sıgārında tesviye-i umûruna vasiyy-i muhtârı olan İbrahim Ağa b. Mehmed mahzarında üzerine da‘vâ ve takrîr-i kelâm edip müvekkilem mezbûre Safiye meblağ-ı nisâya bâliğa ve bülûğuna rüşdü munzam olup umûrunu görmeğe bi-nefsihâ kādire ve i‘ânet-i vasîden müstağniye olmağla babası müteveffâ-yı mezbûrdan intikāl edip vasiyy-i mezbûr yedinde olan mal-ı müntakilini bi’l-vekâle taleb ederim suâl olunsun dedikde gıbbe’s-suâl vasiyy-i mezbûr cevâbında mal-ı müntakiline vech-i muharrer üzere vaz‘-ı yedini ikrâr ve müvekkile-i mezbûre Safiye’nin bülûğ ve rüşdünü inkâr edicek vekîl-i mezbûrdan müdde‘âsına beyyine taleb olundukda udûl-ı ahrâr-ı ricâl-i Müslimînden şâhidân-ı mezbûrân Abdullah Efendi b. Mehmed ve Mehmed Çelebi b. Ahmed li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müvekkile-i mezbûre Safiye bt. el-merhûm Mustafa Ağa b. Abdurrahman sin ve cüssesinin bülûğa tahammülü olmağla meblağ-ı nisâya bâliğa olduğunu huzûrumuzda ikrâr u i‘tirâf edip bülûğuna rüşdü dahi munzam olmağın umûrunu görmeğe bi-nefsihâ kādire [ve] i‘ânet-i vasîden müstağniyedir biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vekîl-i mezbûr Mehmed Ağa meclis-i şer‘de vasiyy-i mezbûr İbrahim Ağa muvâcehesinde ikrâr ve takrîr-i kelâm edip müvekkile-i mezbûre Safiye’ye babası müteveffâ-yı mezbûrdan intikāl eden ber-mûceb-i defter-i muhâsebe her para üçer akçe hesâbı üzere on dört bin beş yüz elli üç akçeyi müvekkileme teslîm içün mezbûr İbrahim Ağa yedinden tamâmen alıp kabz eyledim meblağ-ı mezbûrdan yedinde bir akçe bâkī kalmadı dedikde gıbbe’t-tasdîkı’ş-şer‘î mâ-vaka‘a kayd-şüd.<br><br>Fî 20 min-Recebi’l-ferd sene 1110<br><br>Şuhûdü’l-hâl: Uşşâkī Mehmed Efendi b. ( ), Süleyman Efendi b. Mehmed, Ahmed Çelebi b. Süleyman, Abdullah Efendi Mukayyid, İbrahim Çelebi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=37782"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37784"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b1025"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1050"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>