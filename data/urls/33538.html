﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 168<br>Hüküm no: 111<br>Orijinal metin no: [24a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hocapaşa’da Fâtıma Hatun bt. Abdullah’ın, kendi evi ile Esma Hatun bt. Ebubekir’in evi arasındaki duvar üzerine kütük koymasının menedildiği</b><br><br>Kârgir dîvâr üzerine cüzû‘ vaz‘ı keşfi<br><br>Ma‘rûz<br><br>Sâdır olan fermân-ı âlîlerine imtisâlen zikri câ’î husûsu mahâllinde ber-nehc-i şer‘î istimâ‘ ve fasl u hasm için savb-ı şer‘-i enverden me’zûnen irsâl olunan Kâtib es-Seyyid Salih Afîf Efendi dâ‘îleri bi’l-ma‘iye rü’yete me’mûr Haremeyn-i şerîfeyn müfettişi Emin Beyefendi-zâde fazîletlü Abdülkadir Beyefendi tarafından mürsel Kâtib Mehmed Hamdi Efendi ve hâssa mi‘mârı hulefâsından Mehmed Nuri ve es-Seyyid Mehmed Râşid Halîfeler ile İstanbul’da Hocapaşa kurbünde vâki‘ Küçük Ağa Hamamı demekle meşhûr bir kıt‘a yektâ hamama varıp huzûr-ı Müslimînde akd-i meclis-i şer‘-i şerîf ettiklerinde nezâret-i dâ‘îlerinde olan evkāfdan merhûm Karaki Hüseyin Çelebi Vakfı’ndan hamam-ı mezbûr ittisâlinde kâin bir bâb muhterik menzil arsasına bâ-temessük-i mütevellî bi’l-icâreteyn mutasarrıfe olan Esma Hatun bt. Ebîbekir’in zevci ve tarafından husûs-ı âtîde vekîl olduğu zâtını ârifân Mehmed Said Ağa b. İbrahim ve el-Hâc İbrahim Edhem Ağa b. el-Hâc Osman nâm kimesneler şehâdetleriyle sâbit olan İmâmeci el-Hâc Osman Ağa b. es-Seyyid İbrahim meclis-i ma‘kūd-ı mezkûrda Dârü’s-sa‘âdeti’ş-şerîfe ağası nezâretlerinde âsûde evkāfdan merhûm Abbas Ağa Vakfı’ndan hamam-ı mezkûra kezâlik bâ-temessük-i mütevellî bi’l-icâreteyn mutasarrıfe olan zâtı mu‘arrefe Fâtıma Hatun bt. Abdullah muvâcehesinde merkūm Hüseyin Çelebi Vakfı’nın mütevellîsi Âişe Hatun tarafından vekîl-i mürseli Mehmed Efendi ve mûmâ-ileyh Abbas Ağa Vakfı mütevellîsi Said Efendi tarafından mürsel vekîli Kasım Ağa hazır oldukları hâlde işbu mu‘âyene olunduğu üzre menzil-i mezkûr bağçesiyle hamam-ı mezbûr beynlerinde kâin kârgir dîvâr merkūm Hüseyin Çelebi Vakfı’ndan olarak müvekkilem mezbûre Esma Hatun’un menzili müştemilâtından ve üzerinde dahi kimesnenin cüzû‘u yoğiken ba‘de’l-harîk mezbûre Fâtıma Hatun dîvâr-ı mezkûr üzerine fuzûlî üç aded cüzû‘ vaz‘ ve ihdâs ve câmekân ebniyesini dahi itâle etmekle kat‘ ve heyet-i kadîmesine ircâ‘a mezbûre Fâtıma Hatun’a tenbîh olunmak matlûbumdur deyü da‘vâ ettikde ol dahi cevâbında husûs-ı mezkûru bi-tamamihî ba‘de’l-i‘tirâf beynleri ıslâh olunup mezbûre Fâtıma Hatun mi‘mârân-ı mezbûrân ta‘rîfleri üzre bir başından tûlen on dört parmak ve arzan on bir parmak ve bir başından dahi tûlen altı parmak ve arzan üç parmak olarak dîvâr-ı mezkûr üzerinden ebniyesini geri çekip akıntı ve nezâret misillü mazarrât ihdâs etmemeğe dahi [24b] ta‘ahhüd eylediğinde vekîl-i mezbûr dahi ta‘ahhüdünü kabûl ve bu vechile kat‘-ı nizâ‘ eylediklerini mevlânâ-yı mûmâ-ileyhimâ dâ‘îleri mahâllinde ketb ve tahrîr ve ma‘an meb‘ûs ümenâ-i şer‘le meclis-i şer‘a gelip alâ-vukū‘ihî inhâ ve takrîr eyledikleri İstanbul Mahkemesi’nden huzûr-ı âlîlerine i‘lâm olundu.<br><br>Fî 24 Ra sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33537"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33539"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b168"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o597"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>