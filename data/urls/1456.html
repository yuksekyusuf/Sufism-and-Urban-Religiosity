﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 273<br>Hüküm no: 298<br>Orijinal metin no: [38b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen ve vârisi olmayan Nefise Hatun’un bahçesinin rikâbdar Hasan Ağa’ya padişah tarafından temlik edilmesi</b><br><br>Harem-i hümâyûn-ı sa‘âdet-makrûnda vâki‘ Hâs odada hâlâ rikâbdârlık şerefiyle şeref-yâb olan umdetü’l-emâcid ve’l-ekârim zübdetü’l-e‘âzım ve’l-efâhim zü’l-kadri’r-refî‘ ve’l-câhi’l-menî‘ Hasan Ağa tarafından husûs-ı âti’z-zikre vekîl olup bimâ hüve nehcü’s-sübût şer‘an vekâleti sâbite olan helvacı İvaz Bey b. Mustafa meclis-i şer‘-i şerîf-i Ahmedî ve mahfil-i dîn-i münîf-i Muhammedî’de takrîr-i kelâm ve ta‘bîr ani’l-merâm edip mahmiye-i İstanbul’da Kefeli mahallesinde vâki‘ bir tarafdan mahalle-i mezkûre imâmı menzili ve bir tarafdan Boğdan beyi sarayı ve iki tarafdan tarîk-i âm ile mahdûd dâhiliyyesi iki bâb fevkānî oda ve bir sagīr oda ve bir sofa ve dehliz ve altında bir matbah ve mahtab ve bir dolap kuyusu ve havuz ve zât-ı eşcâr-ı müsmireyi müştemil hadîka ve hâriciyyesi sokak kapısı kurbunda bir bâb sagīr bahçıvan odası ve zât-ı eşcâr-ı müsmire ve gayr-ı müsmire hadîka ve bir battal kapı ve tarîk-i âm tarafında üç bâb dükkân ve taraf-ı selâsesi taş duvarı müştemil mülk bahçenin mâlikesi olup bundan akdem vefât eden merhûme Nefise Hâtun’un vâris-i ma‘rûfu olmayıp cümle terekesi taraf-ı mîrîye âid olmağla bahçe-i mahdûde-i mezkûre hatt-ı hümâyûn izzet-makrûn ile taraf-ı şehriyârîden mûmâ-ileyh Hasan Ağa’ya ihsân ve temlîk olunmağın mârrü’z-zikr bahçenin taraf-ı şer‘den üzerine varılıp ba‘de’l-keşf arsası mesâha olunması matlûbumdur dedikde kıbel-i şer‘-i enverden mevlânâ Mehmed Efendi b. Abdülbâkī irsâl olunup ol dahi hâssa mi‘mârlardan üstâd Ali Halîfe b. Abdullah ve Hüseyin b. Abdullah ve zeyl-i rakīmde muharrerü’l-esâmî olan müslimîn ile bahçe-i mahdûd-ı mezbûrenin üzerine varıp ba‘de’l-keşf mi‘mârân-ı mezkûrân evvelâ zikr olunan dâhiliyyenin arsasını mesâha eylediklerinde tûlen ve arzen bi hesâb-ı terbî‘î sekiz yüz kırk üç zirâ‘ olup ba‘dehû hâriciyyenin arsasını mesâha ettiklerinde tûlen ve arzen bi hesâb-ı merkūm beş bin dört yüz on altı zirâ‘ olup cem‘an hudûd-ı mezkûre ile mahdûd olan bahçenin arsası bi hesâb-ı merkūm altı bin iki yüz elli dokuz zirâ‘ olmağın vâki‘ hâli mevlânâ-yı mersûm mahallinde tahrîr ba‘dehû ma‘an irsâl olunan Halil b. Mehmed ile meclis-i şer‘a gelip alâ vukū‘ihî inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâlis ve’l-ışrîn min Cumâdelâhire li sene seb‘a ve seb‘în ve elf.<br><br><br>Şuhûdü’l-hâl: Fahrü’l-akrân Hüseyin Ağa b. Abdullah, Hacı Hüseyin b. Abdullah, Abdünnebi Halîfe b. Hasan el-Müezzin, Hasan b. Hacı Mehmed, Mehmed b. Mustafa, Mehmed b. Mirza, Musli b. Hasan, Ahmed b. Muharrem, Ali b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=1455"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1457"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b273"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0991"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>