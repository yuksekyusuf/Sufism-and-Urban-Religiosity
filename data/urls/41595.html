﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 103<br>Hüküm no: 65<br>Orijinal metin no: [14b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hasan Bey’in, Altıparmak Mustafa Beşe’de kalan alacağının kefillerinden tahsili</b><br><br>Vilâyet-i Anadolu’da Eğin kazâsı ahâlîsinden olup mahmiye-i İstanbul’da müsâfiren sâkin işbu râfi‘ü’l-vesîka Hasan Bey b. Osman nâm kimesne mahmiye-i mezbûrede meclis-i şer‘de İsmail Beşe b. Ahmed ve Süleyman Beşe b. Ali ve Veli b. Ali nâm kimesneler mahzarlarında üzerlerine da‘vâ ve takrîr-i kelâm edip kazâ-i mezbûr ahâlîsinden iken bundan akdem fevt olan Altıparmak demekle ma‘rûf Mustafa Beşe b. Mehmed nâm kimesne zimmetinde cihet-i deyn-i şer‘îden beş yüz yirmi guruş hakkım olmağla meblağ-ı mezbûra mezbûrûn İsmail Beşe ve Süleyman Beşe ve Veli tarafından îcâb ve kabûlü hâvî kefâlet-i sahîha-i şer‘iyye ile kefil olduklarından sonra meblağ-ı mezbûru kable’l-edâ mezbûr Mustafa Beşe fevt olmağla meblağ-ı mezbûrun yüz altmış guruşunu müteveffâ-yı mezbûrun kıbel-i şer‘den mansûb vasîsi gāib ani’l-meclis Ali b. Veli nâm kimesneden tereke-i müteveffâ-yı mezbûreden ahz u istîfâ edip bâkī üç yüz altmış guruş hakkım kalmağla meblağ-ı bâkī-i mezbûru merkūmûn İsmail Beşe ve Veli’den kefâletlerine binâen taleb ederim. Suâl olunup alıverilmesi matlûbumdur dedikde, gıbbe’s-suâl ve akībe’l-inkâr müdde‘î-i mezbûrdan müdde‘âsına beyyine taleb olundukda udûl-i Müslimînden olup kazâ-i mezbûr ahâlîsinden İbrahim Bey b. Mehmed ve Ebubekir b. Mehmed ve İbrahim Ağa b. Mustafa nâm kimesneler li-ecli’ş-şehâde meclis-i şer‘e hâzirûn olup isre’l-istişhâd fi’l-vâki‘ müteveffâ-yı mezbûr Altıparmak Mustafa Beşe b. Mehmed’in müdde‘î-i merkūm Hasan Bey’e cihet-i deyn-i şer‘îden zimmetinde deyni olan meblağ-ı mezbûr beş yüz yirmi guruşa mezbûrûn İsmail Beşe ve Süleyman Beşe ve Veli tarafından emr ve kabûlü hâvî kefâlet-i sahîha-i şer‘iyye ile bizim huzûrumuzda kefil olmuşlar idi. Biz bu husûsa bu vech üzere şâhidleriz şehâdet dahi ederiz deyü her biri edâ-yı şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm meblağ-ı bâkī-i mezbûr üç yüz altmış guruşu müdde‘î-i mezbûr Hasan Bey’e edâya bi-hükmi’l-kefâle mezbûrûn İsmail Beşe ve Süleyman Beşe ve Veli’ye tenbîh birle mâ-vaka‘a bi’t-taleb ketb olundu.<br><br>Fi’l-yevmi’s-sâbi ve’l-ışrîn min-Muharremü’l-haram li-sene sitte aşere ve mi’e ve elf.<br><br>Şuhûdü’l-hâl: Hüseyin Efendi b. Himmet, İsmail Efendi el-kâtib, Ömer Efendi b. Ali, Veliyüddin Efendi el-kādî, Mehmed Efendi kâtib, el-Hâc Mustafa b. Hasan, el-Hâc Yusuf b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=41594"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41596"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b103"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o678"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>