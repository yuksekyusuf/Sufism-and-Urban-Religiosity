﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 620<br>Hüküm no: 821<br>Orijinal metin no: [74a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Haydar Dede b. Allahkulu’nun vârisi olan Râbia bt. Ebubekir’in, Bulgurlu’daki bağ üzerinde bir hakkı olmadığı</b><br><br>Medîne-i Üsküdar’da Ağa Hamamı kurbunda sâkine Râbia bt. Ebûbekir nâm hâtun meclis-i şer‘-i hatîr-i lâzımü’t-tevkīrde hâlâ Harameyn-i şerîfeyn halîfesi olan umdetü ashâbi’t-tahrîr ve’l-kalem Mehmed Efendi b. Ahmed tarafından husûs-ı âti’l-beyâna vekîl olup Ahmed Çelebi b. Mustafa ve Ali Halîfe b. İbrahim şehâdetleri ile vekâleti sâbite olan Mehmed Ağa b. eş-Şeyh Mehmed mahzarında üzerine da‘vâ ve takrîr-i kelâm edip bundan akdem medîne-i mezbûrede Câmi‘-i Kebîr mahallesinde sâkin iken vefât eden Haydar Dede b. Allâhkulu nâm kimesnenin ben sulbiye kızının kızı ve hasren vârisesi olmağla müteveffâ-yı mezbûrun terekesinden olup zikr olunan Üsküdar kazâsına tâbi‘ Bulgurlu nâm karyede vâki‘ bir tarafı Mustafa b. Abdullah bağı ve bir tarafı Mehmed Efendi [74b] b. Mustafa bağı ve bir tarafı ba‘zan Kapıcı Derviş bağı ve ba‘zan tarîk-i hâs ve bir tarafı merhûm Ahmed Efendi veresesi bağları ve ba‘zan tarîk-i âm ile mahdûd bir kıt‘a bağ mûrisim müteveffâ-yı mezbûrdan bi hasebi’l-irs bana intikāl etmiş iken, hâlâ müvekkil-i merkūm Mehmed Efendi bi gayri hakkın vaz‘-ı yed eder suâl olunup alıverilmek matlûbumdur dedikde gıbbe’s-suâl vekîl-i merkūm cevâbında müteveffâ-yı mezbûr Haydar Dede hayâtında zikr olunan bağı bin elli bir senesi Muharremü’l-harâmının beşinci gününde Ahmed Bey nâm kimesneye altmış kıt‘a riyâlî guruşa bey‘ ve kabz-ı semen ettikden sonra medîne-i mezbûrede Yeni mahallede hilâfe-i müvellâ olan Halil Efendi b. İbrahim huzûrunda bey‘i ikrâr ve mûcebince mezbûr Ahmed Bey yedine mübâya‘a hücceti verdikden sonra mezbûr Ahmed Bey dahi müvekkil-i müşârün-ileyh Mehmed Efendi’ye yirmi beş bin akçeye bey‘ ve kabz-ı semen etmişdir deyû def‘le mukābele ve mazmûnu min külli’l-vücûh takrîr-i meşrûhunu nâtıka mübâya‘a hücceti ibrâz edip mezbûre Râbia muvâcehesinde feth ve kırâ’at ve istintâk olundukda merkūme Râbia mazmûn-ı hüccet-i merkūmemi bi’l-külliye münkire olıcak vekîl-i mezbûrdan mazmûn-ı hüccete beyyine taleb olundukda udûl-i müslimînden olup karye-i mezbûre sükkânından Derviş b. Halil ve medîne-i mezbûrede ve Bağlar mahallesinde sâkin İbrahim b. Hasan nâm kimesneler li ecli’ş-şehâde meclis-i şer‘a hâzırân olup istişhâd olunduklarında, fi’l-vâki‘ müteveffâ-yı mezbûr Haydar Dede mezbûr Ahmed Bey’e zikr olunan bağı altmış kıt‘a riyâlî guruşa bey‘ ve kabz-ı semen eyledikden sonra târih-i mezbûrda zikr olunan Yeni mahallede hilâfe-i müvellâ olan Halil Efendi b. İbrahim huzûrunda bey‘ini ikrâr ve bizim huzûrumuzda mûcebince mûmâ-ileyh Halil Efendi dahi işbu hücceti mezbûr Ahmed Bey yedine vermişdi. Biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olmağın mûcebince müdde‘iyye-i mezbûre Râbia muhâsama ve mu‘ârazadan men‘ birle mâ hüve’l-vâki‘ bi’t-taleb ketb olundu. Fi’l-yevmi’l-hâmis min şehri Rebî‘ilevvel li sene erba‘a ve seb‘în ve elf. Şuhûd[ü’l-hâl]: Musa Çavuş b. Abdullah el-Mübâşir, Ali b. İskender, Mahmud b. Hasan, Mehmed b. Abdurrahman, Sefer b. Ali, Ahmed b. Mustafa, Saib Ağa b. ( ), Şükrullah b. Mustafa, Mehmed b. Ramazan, Abdi b. Hasan.</p>          <br><a title="Önceki sayfa" style="text-decoration:none" href="./ayrmetin.php?idno=26829"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26831"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b620"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1044"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>