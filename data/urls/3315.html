﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 338<br>Hüküm no: 371<br>Orijinal metin no: [58b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Havva bt. Ali Kaptan’ın bahçesini borcuna karşılık rehin verdiği</b><br><br>Mahrûse-i Galata müzâfâtından kasaba-i Kasımpaşa’da Çatma Mescid mahallesinde sâkine Havva bt. Ali Kapudân nâm hâtun tarafından husûs-ı âti’l-beyâna vekîl olduğu mezbûrenin zâtını ma‘rifet-i şer‘iyye ile ârifân olup mahalle-i mezbûre sükkânından Mustafa Çelebi b. Ali ve Mustafa Odabaşı b. Mahmud nâm kimesneler şehâdetleriyle şer‘an sâbit olan zevci Ali b. Abdullah nâm kimesne meclis-i şer‘-i şerîf-i enverde bâ‘isü hâze’l-kitâb Pehlivan el-Hâc Osman b. İbrahim mahzarında bi’l-vekâle ikrâr ve takrîr-i kelâm edip zevce-i müvekkile-i mezbûre Havva Hâtun’un mezbûr el-Hâc Osman’a târih-i kitâbdan yüz bir gün tamâmına değin müeccel ve mev‘ûd cihet-i deyn-i şer‘îden sekiz yüz esedî guruş deyni olmağla meblağ-ı mezbûr mukābelesinde yedinde mülk ve hakkı olup mahalle-i mezbûrede vâki‘ bir tarafdan Halil Kapudân veresesi mülkleri ve bir tarafdan mu‘allimhâne ve bir tarafdan Yahya Kethüdâ vakfı olan fırın ve bir tarafdan tarîk-i âm ile mahdûd eşcâr-ı müsmire ve gayr-ı müsmire mülk bahçesini cümle tevâbi‘ ve levâhıkı ile mezbûr el-Hâc Osman yedine rehin vaz‘ ve teslîm edip ol dahi ber vech-i muharrer irtihân ve kabz ve tesellüm eyledi dedikde gıbbe’t-tasdîki’ş-şer‘î vekîl-i mezbûr Ali meblağ-ı müeccel-i mezbûra tarafımdan emr ve kabûlü hâviye kefâlet-i sahîha-i şer‘iyye ile kefîl oldum dedikden sonra vekîl-i mezbûr Ali i‘âde-i kelâm edip meblağ-ı mezbûru müvekkilem mezbûre Havva Hâtun müddet-i mezkûrede mezbûr el-Hâc Osman’a edâdan âcize olursa zikr olunan bahçe-i mahdûde-i mezbûremi sûk-ı sultânîde semen-i misli ile âhara bey‘ ve kabz-ı semene ve semen-i mezbûrdan mezbûr el-Hâc Osman’a deyni olan meblağ-ı mezbûr sekiz yüz guruşu edâ ve teslîm ve bâkī kalan meblağ-ı fazlayı kendiye îsâle ve bunun mütevakkıf olduğu umûrun küllîsine tarafından işbu hâzır bi’l-meclis Mustafa Çelebi b. Ali nâm kimesneyi azl ve in‘izâlden masûne vekâlet-i devriyye ile vekîl ve nâib-i menâb nasb ve ta‘yîn eyledi dedikde ol dahi ber vech-i muharrer vekâlet-i mezbûreyi kabûl ve hizmet-i lâzımesin edâya ta‘ahhüd ve iltizâm etmeğin mâ vaka‘a bi’t-taleb ketb olundu. Fî gurreti Şa‘bâni’l-mu‘azzam li sene seb‘a ve tis‘în ve elf.<br><br><br>Şuhûdü’l-hâl: Mehmed Efendi b. Yahya el-İmâm, Sinan Efendi b. Ali el-Müezzin, el-Hâc Mustafa b. Osman, Mustafa b. Mahmud, Mustafa b. Osman, Mustafa b. Süleyman. </p>          <br><a title="Önceki sayfa" style="text-decoration:none" href="./ayrmetin.php?idno=3314"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3316"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b338"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o728"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>