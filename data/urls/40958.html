﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 639<br>Hüküm no: 679<br>Orijinal metin no: [104a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ruşen b. Mehmed’in mülk menziline müdahalede bulunduğu iddiasıyla Ahmed Bey b. Vezîriazam Mehmed Paşa aleyhine açtığı davada menzilin davalıya satıldığının anlaşıldığı</b><br><br>Fi’l-asl Vilaye-i Rumeli’nde Hayrabolu kazâsına tâbi‘ Macarlar nâm karyeden olup bi’l-fi‘il revnak-efzâ-yı vüzerâ-yı kübrâ olan vezîr-i a‘zam ve reşâd müşîr-i efham-ı âsaf-nişân nâzım-ı menâzım-ı âlem muslih-i mesâlih-i Benî Âdem sa‘âdetli mehâbetli Mehmed Paşa -yessera’llâhü mâ yürîd ve mâ yeşâ- hazretlerinin baştezkirecisi iken bundan akdem Boğazhisarı’nda vefât eden İsmail Efendi b. Derviş Halil b. Hasan Kethüdâ’nın li-ebeveyn ammi oğlu ve bi’l-usûbeti’n-nesebiyye hasran vârisi olduğu mahrûse-i Edirne’de Dîvân-ı Hümâyûn’da hâkim-i muvakkı‘-ı sadr-ı kitâb tûbâ lehü ve hüsnü-meâb hazretleri huzûrunda tereke-i müteveffâ-yı mezbûra vâzı‘u’l-yed olup hâlâ atebe-i aliyye-i sultâniyyede şıkk-ı evvel defterdârı olan düstûr-ı mükerrem müşîr-i efham hâfızu’l-hazâini’l-Osmâniyye zâbitu’l-emvâli’s-sultâniyye İbrahim Paşa muvâcehesinde nakl-i şer‘î ile isbât eden Ruşen b. Mehmed b. Hasan Kethüdâ nâm kimesne mahrûse-i mezbûrede meclis-i şer‘-i hatîrde mûmâ-ileyh Mehmed Paşa hazretlerinin mahdûm-ı mükerremleri olup menzil-i câ’i’z-zikre şirâ’-ı şer‘î tarîkı üzere vâzı‘u’l-yed olan iftihârü’l-emâcid ve’l-e‘âlî merci‘u’l-efâhim ve’l-me‘âlî zû’l-kadri’r-râsih ve’ş-şerefi’ş-şâmih Ahmed Bey taraf-ı karînü’ş-şereflerinden da‘vâ-yı atiyetü’z-zikrde husûmet ve redd-i cevâba vekîl olup nehc-i şer‘î üzere vekâleti sâbite olan umdetü’l-emâcid ve’l-ekârim câmi‘u’l-mehâmid ve’l-mekârim Mehmed Efendi mahzarında üzerine takrîr-i da‘vâ edip mahmiye-i İstanbul’da Dikilitaş nâm mevzi‘de merhûme Vâlide Sultân Hamamı kurbünde vâki‘ müteveffâ-yı mezbûra intimâ ile tahdîd ve tavsîfden müstağnî olup dâhilen ve hâricen büyût-ı adîdeyi hâvî mülk menzil mûrisim müteveffâ-yı mezbûr İsmail Efendi’nin ile’l-vefât mülkü olup ba‘de vefâtihî verâset-i mahkiyem hasebiyle irsen bana intikāl etmişiken müvekkil-i mûmâ-ileyh Ahmed Bey menzil-i mezbûra bi-gayrı hakkın vaz‘-ı yed eder suâl olunup kasr-ı yedine ve bana teslîme vekîl-i mezbûr Mehmed Efendi’ye tenbîh olunmak matlûbumdur dedikde gıbbe’s-suâl vekîl-i mezbûr Mehmed Efendi cevâbında fi’l-vâki‘ menzil-i mezbûr müteveffâ-yı mezbûrun ile’l-vefât mülkü olup Boğaz muhâfazasında vefât eylediğinde zâhirde vâris-i ma‘rûfu olmamağla cümle terekesi cânib-i beytü’l-mâle âid olduğu ecilden cümle terekesini beytü’l-mâl için mûmâ-ileyh İbrahim Paşa kabz ve izn-i hâkimü’ş-şer‘le menzil-i mezbûru bi-cümleti’l-hudûd ve’l-merâfık ve kâffeti’l-menâfi‘ ve’t-tarîk mecâlis-i tâlibînde hasbe’l-âde nidâ ve müzâyede ettirip inkıtâ‘-ı rağabât-ı nâs ile müvekkilim mûmâ-ileyh Ahmed Bey üzerinde on bin kıt‘a riyâlî guruşda karâr edip ziyâde ile tâlib-i âharı bulunmamağla meblağ-ı mezbûr on bin kıt‘a riyâlî guruşa müvekkilim mûmâ-ileyh Ahmed Bey’e re’y-i hâkimü’ş-şer‘le bâtten bey‘ onlar dahi vech-i muharrer üzere iştirâ ve kabûl eyledikden sonra müşârun-ileyh İbrahim Paşa meblağ-ı mezbûru cânib-i beytü’l-mâl için müvekkilim mûmâ-ileyh yedinden bi’t-tamâm alıp kabz edip menzil-i mezbûru mahallinde kabza müvekkilimi taslît ba‘dehû müvekkilim mûmâ-ileyh dahi mülk-i müşterâsı olmak üzere kabz eylemişdir pes bey‘-i merkūmu sahîh ve nâfiz olup müdde‘î-i merkūm semen-i mersûmu emîn-i beytü’l-maldan taleb ve ahz eylesin hattâ bey‘-i merkūm sahîh ve nâfiz olup semen-i mezbûru müdde‘î-i merkūm emîn-i beytü’l-mâldan ahz etmesi’çün yedimde hâlâ şeyh-i meşâyihi’l-İslâm müftî kâffeti’l-enâm mette‘allâhü’l-müslimîn bi-bekāihî ve yessir kulûbe’l-enâm li-şerefi likā’ihî hazretleri unvân-ı şerîfleriyle yedinde fetvâ-yı şerîfe vardır ba‘de’n-nazar müdde‘î-i mezbûr bî-vech ta‘arruzdan men‘ olunmak murâdımdır deyu sultânü’l-ulemâ’i’l-izâm bürhânü’l-fuzalâ’i’l-kirâm hallâlü akfâli’l-müşkilâti’d-dîniyye keşşâfü gavâmızi’l-mu‘dilâti’l-yakīniyye yenbû‘u’l-fezâil menbû‘u’l-efâzıl kâşifü estâri’l-hakāik muvazzıhu esrârı’d-dekāik hâvî isbâti’l-ulûm ve’l-maârif hâizu envâ‘i’l-hükm ve’l-letâif el-mâhir ve’l-bahru’z-zâhir Mustafa Efendi hazretlerinin unvânları ile mu‘anven fetvâ-yı şerîfe ibrâz edip nazar olundukda; “Zeyd fevt olup zâhirde vâris-i ma‘rûfu olmamağla terekesi emîn-i beytü’l-mâl kabz ve terekeden olan bir mülk menzilini ba‘de’l-müzâyede semen-i misline re’y-i hâkim ile Amr’a bey‘ ve teslîm ve kabz-ı semen ettikden sonra Zeyd’in zî-rahm veyâ usûbe-i nesebiyye veyâ nesebiyye cihetinden vârisi Bekir zuhûr edip isbât-ı verâset etdikde bey‘-i merkūmu tutmayıp menzil-i mezbûru Amr’dan almağa kādir olur mu deyu istiftâ olundukda cevâb-ı bâ-savâblarında; olmaz emîn-i beytü’l-mâldan semenini alır” deyu buyurulmağın müdde‘î-i mezbûr Ruşen istintâk olundukda kaziyye bâlâda tafsîli mürûr ettiği vech üzere olup meblağ-ı mezbûr on bin kıt‘a riyâlî guruşu müşterî olan müvekkil-i mûmâ-ileyh Ahmed Bey hazretleri cihetlerinden menzil-i mezbûrun semeni olmak üzere cânib-i beytü’l-mâla vâsıl olduğunu tav‘an ve rağbeten mu‘terif olmağın mûcibi ile ba‘de’l-hükm menzil-i mezbûr müvekkil-i mûmâ-ileyh Ahmed Bey yedinde ibkā olunup fîmâ-ba‘d bî-vech müvekkil-i müşârun-ileyhe ta‘arruz etmemek için müdde‘î-mezbûr Ruşen’e tenbîh birle mâ-vaka‘a bi’t-taleb ketb olundu.<br><br>Fi’l-yevmi’l-ışrîn min-Cumâdelâhıre li-sene semân ve sittîn ve elf.<br><br>Şühûdü’l-hâl: Umdetü’l-müderrisîni’l-kirâm Abdürrahim Efendi tezkireci-i Rumeli, Kıdvetü’l-müderrisîni’l-fihâm Ali Efendi nâib-i şerî‘at-i garrâ, Kıdvetü’l-müderrisîni’l-kirâm Mehmed Efendi mektûbcu-i Rumeli, Mefharü’l-müderrisîn Şeyhzâde Mustafa Efendi, Abdullah Efendi b. Fazlullah, İvaz Ağa b. Hüseyin muhzırbaşı, Ali Beşe b. İbrahim çukadâr.</p>          <br><a title="Önceki sayfa" style="text-decoration:none" href="./ayrmetin.php?idno=40957"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40959"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b639"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o809"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>