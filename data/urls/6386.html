﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 172 Numaralı Sicil (H. 1152-1153 / M. 1740)<br>cilt: 69,&nbsp;sayfa: 199<br>Hüküm no: 170<br>Orijinal metin no: [24b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Öldürülen Samol’a borcu olan Anaştaş’ın parayı varisleri Agasti ve Lanbolos’a ödediği</b><br><br>İsbât-ı verâset<br><br>Fi’l-asl vilâyet-i Anadolu’da Ürgüb kazâsına tâbi‘ Zeli [Zalela] nâm karye ahâlîsinden olup mahrûse-i Galata’da Karakikapısı kurbünde mütemekkinler ve ber-vech-i âtî iddi‘â-i verâset eden bâ‘iseyü’r-rakīm Agasti v. Mihal ve Lanbo[lo]s v. Nikola nâm zimmîler meclis-i şer‘-i hatîr-ı lâzımü’t-tevkīrde Anaştaş v. Paskal nâm zimmî muvâcehesinde her biri üzerine da‘vâ ve takrîr-i kelâm edip mahmiye-i İstanbul hısnı ebvâbından Eğrikapı kurbünde Avcıbey mahallesinde mütemekkin iken bundan akdem katîlen hâlik olan Samol zimmînin babası Simyon bizim babalarımız Mihal ve Nikola ile li-ebeveyn karındaşlar olup babaları ismi Korba ve dedeleri ismi Garib ve anaları ismi Satı bt. Mihal ve maskat-ı re’sleri mesbûku’z-zikr Zeli karyesidir, hâlik-i mesfûrun verâseti usûbet-i nesebiye cihetinden bizlere ve karye-i mezkûrede mütemekkineler zevcesi Agafile bt. Yorgi ve anası Gülistan bt. Loka Nasrâniyelere münhasıra olup bizlerden gayrı vârisi ve terekesine müstahıkk-ı âharı olmamağla hâlik-i mesfûr Samol’un mersûm Anaştaş zimmetinde cihet-i karzdan yirmi guruş hakkı olmağla meblağ-ı mezbûrdan hisse-i irsiyemizi mersûm Anaştaş’dan taleb ederiz suâl olunup bize edâya mersûm Anaştaş’a tenbîh olunmak bi’l-verâse murâdımızdır dediklerinde gıbbe’s-suâl mersûm Anaştaş cevâbında hâlik-i mesfûra cihet-i merkūmeden zimmetinde yirmi guruş deyni olduğunu ikrâr lâkin müdde‘iyân-ı mezbûrânın verâsetini ma‘lûmum değildir deyü inkâr edicek müdde‘iyân-ı mezbûrândan ber-vech-i muharrer müdde‘âsına beyyine taleb olundukda karye-i mezbûre ahâlîsinden olup mahmiye-i mezbûrede Hoca Gıyaseddin mahallesinde sâkin Ali Beşe b. Musli nâm kimesne ile mahrûse-i Galata’da Karakikapısı’nda mütemekkinler Kostandi v. Tarfanos ve Liko v. Lagter nâm zimmîler li-ecli’ş-şehâde meclis-i şer‘a hâzırûn olup istişhâd olunduklarında fi’l-asl vilâyet-i Anadolu’da Ürgüb kazâsına tâbi‘ Zeli nâm karye ahâlîsinden olup mahmiye-i İstanbul hısnı ebvâbından Eğrikapı kurbünde Avcıbey mahallesinde mütemekkin iken bundan akdem hâlik olan Samol zimmînin babası Simyon işbu müdde‘iyân Agasti ve Lanbolos zimmîlerin babaları Mihal ve Nikola ile li-ebeveyn karındaşlar olup babaları ismi Korba ve dedeleri ismi Garib ve anaları ismi Satı bt. Mihal ve maskat-ı re’sleri mesbûku’z-zikr Zeli karyesidir, hâlik-i mesfûrun verâseti usûbet-i nesebiye cihetinden müdde‘iyân-ı mezbûrâna ve karye-i mezbûrede mütemekkineler zevcesi Agafile bt. Yorgi ve anası Gülistan bt. Loka nâm Nasrâniyelere münhasıra olup bunlardan gayrı vârisi ve terekesine müstahıkk-ı âharı olduğu ma‘lûmumuz değildir, bizler bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde gıbbe ri‘âyeti şerâiti’l-kabûl şehâdetleri makbûle olmağın mûcebince ba‘de’l-hükm ve’t-tenbîh mesfûrân Agasti ve Lanbolos zimmîler meclis-i mezkûrda mersûm Anaştaş muvâcehesinde her biri bi’l-verâse ikrâr ve takrîr-i kelâm edip meblağ-ı mezbûrdan ânifen edâsına tenbîh olunan hisse-i irsiye-i ma‘lûmemizi mersûm Anaştaş bize def‘ ü teslîm ettikde biz dahi yedinden tamâmen ahz u kabz eyledik dediklerinde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 22 min-Muharrem sene 1153.<br><br>Şuhûdü’l-hâl: Mehmed Ağa b. Abdullah, el-Hâc Mustafa b. Hacı Mehmed, es-Seyyid Mustafa b. es-Seyyid Hasan, Ahmed b. Şa‘bân, Hüseyin b. Hacı Mehmed, Ali b. Abdullah, Acem Ali b. Ahmed</p>          <br><a title="Önceki sayfa" style="text-decoration:none" href="./ayrmetin.php?idno=6385"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=6387"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab172&bsm=bab172b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab172&bsm=bab172o658"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>