﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 237<br>Hüküm no: 187<br>Orijinal metin no: [47a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kalaycı Ali Çelebi’nin vârislerinden olan kardeşi Ahmed Beşe’ye ait terekedeki hissenin vekili Mehmed Çelebi ‘ye verilmesi</b><br><br>Husûs-ı âti’l-beyânın mahallinde istimâ‘ ve tahrîri için savb-ı şer‘-i enverden Mevlânâ Mustafa Efendi b. Hüseyin irsâl olunup ol dahi medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Davud Ağa Mahallesiʼnde sâkin iken bundan akdem vefât eden Kalaycı Ali Çelebi b. Mustafa’nın hayâtında sâkin olduğu menzile varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i Nebevî ettikde müteveffâ-i mezbûrun verâseti zevce-i menkûha-i metrûkesi Râbia Hatun bt. Ahmed ile Mısr-ı Kahire’de sâkin li-ebeveyn er karındaşı Ahmed Beşe’ye münhasıra ve tashîh-i meselesi dört sehmden i‘tibâr olunup sihâm-ı mezbûreden bir sehmi zevcesi mezbûre Râbia Hatun’a ve üç sehmi merkūm Ahmed Beşe’ye isâbeti tahakkukundan sonra merkūm Ahmed Beşe tarafından ber-vech-i âtî vekâlet iddiʻâ eden li-ebeveyn ammioğlu işbu râfiʻü’l-kitâb Mehmed Çelebi b. Abidin meclis-i ma‘kūd-ı mezkûrda müteveffâ-i mezbûrun terekesine bi’l-verâse vâzıʻatü’l-yed olan zevce-i mezbûre Râbia Hatun mahzarında üzerine da‘vâ ve takrîr-i kelâm edip müvekkil-i merkūm Ahmed Beşe b. Mustafa Mısr-ı Kahire’ye gider olduğu hâlde hukūk-ı şer‘îye müte‘allik cemî‘ umûrunu “küllemâ azeltüke fe-ente vekîl” mazmûnu üzere tarafından vekâlet-i mutlak ile huzûr-ı Müslimîn’de beni vekîl ve nâib-i menâb nasb u ta‘yîn eylediğinde ben dahi vekâlet-i mezbûreyi muvâcehesinde baʻde’l-kabûl ber-mûceb-i defter-i kassâm tashîh-i merkūm üzere üç sehm hissesini müteveffâ-i mezbûrun terekesinden bi’l-vekâle taleb ederim, suâl olunsun dedikde gıbbe’s-suâl mezbûre Râbia Hatun cevâbında Mısr-ı Kahire’de sâkin müvekkil-i mezbûr Ahmed Beşe müteveffâ-i mezbûr Ali Çelebi’nin li-ebeveyn er karındaşı olduğunu ikrâr lâkin müdde‘î-i mezbûrun ber-vech-i muharrer vekîl olduğunu inkâr edicek, müdde‘î-i mezbûrdan müddeʻâsını mübeyyine beyyine taleb olundukda udûl-ı ahrâr-ı ricâl-i Müslimîn’den mahmiye-i İstanbul’da Nişancı Mahallesiʼnde sâkin es-Seyyid Mehmed b. es-Seyyid Salih ve es-Seyyid Mustafa b. es-Seyyid Mehmed nâm kimesneler li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka müteveffâ-i mezbûr Kalaycı Ali Çelebi b. Mustafa b. Abdullah’ın Mısr-ı Kahire’de sâkin müvekkil-i merkūm Ahmed Beşe li-ebeveyn er karındaşı olup Mısr-ı Kahire’ye gider olduğu hâlde hukūk-ı şer‘îye müte‘allik umûrunu rü’yete “küllemâ azeltüke fe-ente vekîl” mazmûnu üzere tarafından vekâlet-i mutlak ile işbu müdde‘î-i mezbûr Mehmed Çelebi’yi bizim huzûrumuzda vekîl ve nâib-i menâb nasb u ta‘yîn eylediğinde ol dahi vekâlet-i mezbûreyi muvâcehesinde kabûl eyledi, biz bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-taʻdîl ve’t-tezkiye şehâdetleri makbûle olmağın mûcebiyle müvekkil-i merkūm Ahmed Beşe’nin ber-mûceb-i defter-i kassâm hisse-i irsiyyesini vekîl müdde‘î-i mezbûr Mehmed Çelebi’ye edâ ve teslîme Râbia Hatun’a tenbîh-birle vâki‘ hâli mevlânâ-yı mezbûr mahallinde ketb u tahrîr, ba‘dehû ma‘an ba‘s olunan Ahmed Ağa ve Muhzır es-Seyyid Mehmed ile meclis-i şer‘a gelip herbiri alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’s-sâbiʻ min-Zilhicceti’ş-şerîfe li-sene semân ve hamsîn ve mi’e ve elf.<br><br>Şuhûdü’l-hâl: Ebûbekir Ağa [b.] Abdullah, Mehmed Çelebi b. Mehmed, Lütfullah b. es-Seyyid Mehmed, es-Seyyid Ahmed b. Seyyid İbrahim, Halil Çelebi, Ahmed Efendi b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=16800"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16802"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b237"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o449"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>