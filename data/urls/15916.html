﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 442<br>Hüküm no: 534<br>Orijinal metin no: [82b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Zoyi bt. Panayot’un çiftlik evini ve tarlalarının tasarruf hakkını Aleksandra v. İşon’a satması</b><br><br>Husûs-ı âti’l-beyânın mahallinde tahrîri için bi’l-iltimâs savb-ı şer‘den mevlânâ Mustafa Efendi b. İsmail irsâl olunup ol dahi zeyl-i kitâbda muharrerü’l-esâmî müslimîn ile Havâss-ı Aliyye kazâsına tâbi‘ kasaba-i Hasköy’de Kiremitçi Ahmed Çelebi mahallesinde sâkin Mehmed Efendi’nin menziline varıp akd-i meclis-i şer‘-i şerîf eyledikde mahmiye-i İstanbul hısnı ebvâbından Balatkapısı hâricinde Karabaş mahallesi sâkinelerinden Zoyi bt. Panayot nâm nasrâniyye meclis-i ma‘kūd-ı mezkûrda işbu râfi‘ü’r-rakīm Aleksandra v. İşon nâm zimmî muvâcehesinde bi tav‘ihâ ikrâr-ı tâm ve takrîr-i kelâm edip akd-i âti’z-zikrin sudûruna değin silk-i mülkümde münselik emlâkimden yine Havâss-ı mezbûra tâbi‘ Terkos nâhiyesi müzâfâtından Ayazma nâm karyede vâki‘ bir tarafı Yani nâm zimmî mülkü ve üç tarafı tarîk-i âm ile mahdûd iki bâb fevkānî ve iki bâb tahtânî odaları ve fırını müştemil çiftlik ta‘bîr olunur mülk menzil ile yine karye-i mezbûrede vâki‘ bir tarafı karye-i mezbûr ahâlîsi bostanı ve bir tarafı İstati nâm zimmî mülkü ve bir tarafı çiftlik-i âti’z-zikre mülhak çayır ve bir tarafı tarîk-i âm ile mahdûd bir bâb fevkānî ve iki bâb tahtânî odaları ve samanlık ve iki anbar ve bir dönüm bağ ve bostanları ve fırın ve zât-ı eşcâr-ı müsmire ve gayr-ı müsmire bahçeyi müştemil çiftlik ta‘bîr olunur mülk menzilimi dahi cemî‘ tevâbi‘ ve levâhıkı ve kâffe-i menâfi‘ ve merâfıkı ile lede’l-ahâlî ma‘lûmü’l-hudûd altı kıt‘a çayırlarımı ve menzil-i sânîde mevcûd üç çift kara sığır öküzü ve bir kara sığır ineği ma‘a buzağı ve bir su sığırı ineği ve buzağı ve yirmi tavuk ve üç Hind tavuğu ve altı kaz ve kırk keyl hınta ve kırk keyl alef ve yedi keyl hınta ve bir cebe ve beş kovan ve üç tırpan ve iki balta ve bir kebîr saban demiri ve iki sagīr saban demiri ve iki sahan ve üç tencere ve bir bakraç ve iki araba ve iki semer ve üç saban demiri ve iki demir [83a] çekiç ve bir el değirmeni ve bir bıçak ve üç fıçı ve bir tekne-i kebîr ve bir tekne-i sagīr ve bir kebe ve bir ağaç sandık ve bir tâbe ma‘a demir kapağı bi safkatin vâhidetin mezbûr Aleksandra’ya yüz yirmi bin fıddî râyic fi’l-vakt akçeye tarafeynden îcâb ve kabûlü hâvî bey‘-i bâtt-ı sahîh-i şer‘î ile bey‘ ve teslîm ol dahi minvâl-i muharrer üzre iştirâ ve tesellüm ve kabz eyledikden sonra yine tefvîz-i âtî sudûruna değin zabt ve taht-ı tasarrufumda olup karye-i mezbûre sınırı dâhilinde mevâzi‘-i [ma‘lûmede] vâki‘ her birinin hudûdu beynimizde ma‘lûm tahmînen dört keyl tohum istî‘âb eder on sekiz kıt‘a tarlalarımın hakk-ı tasarruflarını bi izni’l-mütevellî mezbûr Aleksandra’ya yirmi bin akçe bedel mukābelesinde tefvîz bi’l-ferâğ edip ol dahi tefevvuz ve kabûl eyledikden sonra semen-i mezbûr ile bedel-i merkūm cem‘an yüz kırk bin akçeyi mezbûr Aleksandra yedinden bi’t-tamâm ve’l-kemâl ahz ve kabz eyledim ba‘de’l-yevm emlâk-i mezbûrede vechen mine’l-vücûh alâka ve medhalim yokdur, mesfûr Aleksandra mülk-i müşterâsı ve arâzi-i merkūme dâhil-i taht-ı tasarrufu olmuşdur keyfe mâ yeşâ’ mutasarrıf olsun dedikde gıbbe’t-tasdîki’ş-şer‘î vâki‘ hâli mevlânâ-yı mezbûr mahallinde tahrîr ba‘dehû ma‘an irsâl olunan Muharrem Çelebi b. Ahmed ve Yusuf b. Abdullah ile meclis-i şer‘a gelip her biri alâ vukū‘ihi inhâ ve takrîr etmeğin mâ hüve’l-vâki‘ bi’t-taleb ketb olundu. Fi’l-yevmi’s-sâdis ve’l-ışrîn min şehri Recebi’l-ferd li sene ihdâ ve tis‘în ve elf.<br><br><br>Şuhûdü’l-hâl: (...) Çelebi b. (....), Mehmed Çelebi b. Mustafa, Muharrem Çelebi b. Ahmed, Yusuf b. Abdullah, Ali b. Abdullah, Yorgi [v.] Dimitri, Aslan [v.] Baron, Yako [v.] Mosi, Panayot Kethüdâ.</p>          <br><a title="Önceki sayfa" style="text-decoration:none" href="./ayrmetin.php?idno=15915"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15917"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b442"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o652"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>