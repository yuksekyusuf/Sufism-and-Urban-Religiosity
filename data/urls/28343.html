﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 259<br>Hüküm no: 318<br>Orijinal metin no: [67b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yahudi Nahima’nın murisleri İsak, Abraham ve Musa’nın mirasından dolayı Yasef v. Abraham aleyhindeki miras davasında sulh olması</b><br><br>Vilâyet-i Anadolu’da İznikmid [İzmit] sükkânından olup târîh-i kitâbdan üç sene mukaddem hâlik olan İsak v. Yakub nâm Yahudi’nin verâseti zevce-i metrûkesi Vozole bt. Abraham ile sulbî sagīr oğulları Abraham ve Musa’ya ve kebîre kızı Nahima nâm Yahudi’ye münhasıra olup ba‘dehû sagīrân-ı mezbûrân müte‘âkiben hâlikler olup vârisleri [verâsetleri] vâlideleri mezbûre Vozola ile li-ebin kız karındaşları mezkûre Nahima’ya münhasıra olduğu şer‘an zâhir ve müte‘ayyin oldukdan sonra mezbûre Nahima zâtını ârifân olan yine İznikmidî Abraham v. Şenbay ve Yehuda v. Rafael ta‘rîfleriyle mu‘arrefe oldukdan sonra meclis-i şer‘-i şerîf-i enverde hâlik-i mezbûrun vasiyy-i muhtârı olmağla hâlik-i mezbûrun terekesine vazı‘u’l-yed olan işbu bâ‘isü’l-vesîka Yasef v. Abraham muvâcehesinde bi-tav‘ihâ ikrâr u i‘tirâf edip ben mûrislerim mezkûrûn İsak ve Abraham ve Musa’dan bi’l-irsi’ş-şer‘î bana isâbet eden hisse-i şer‘iyyemi mezbûr Yasef’den taleb ve da‘vâ eylediğimde mezbûr cevâbında hâlik-i mezbûr İsak’ın mecmû‘ terekesi için zevcesinin mehr-i müeccel ve müsbetesine vâfiye olup hükm-i hâkim ile edâ ve teslîm olunup yedimde bir habbe kalmamışdır deyip ve ben dahi müdde‘âmı isbât edememekle beynimizde münâza‘ât ve muhâsamât cereyânından sonra muslihûn tavassut edip da‘vâ-yı mezkûremden merkūm Yasef ile iki yüz elli esedî guruş üzerine akd-i musâlaha olundukda ben dahi sulh-ı mezbûru kabûl ve bedel-i sulh olan meblağ-ı mezbûr iki yüz elli esedî guruşu yedinden ahz u kabz edip merkūmûnun terekelerine müte‘allika âmme-i da‘vâdan mezbûr Yasef’i ibrâ vü ıskāt eyledim min ba‘d da‘vâ ve nizâ‘ım kalmamışdır dedikde ba‘de’t-tasdîki’l-mu‘teber mâ-vaka‘a bi’t-taleb ketb olundu.<br><br>Fi’l-yevmi’s-sâdis min-Rebî‘ülevvel li-sene mi’e ve elf.<br><br>Şuhûdü’l-hâl: El-Hâc Mustafa b. Tevekkül, İbrahim Çelebi b. Ahmed, Mahmud Çelebi, Ali b. Bâli, Abraham v. Şenbay, Yehuda v. Rafael, Musa v. Bayram, Haham Avraham [v.] Yorda.</p>          <br><a title="Önceki sayfa" style="text-decoration:none" href="./ayrmetin.php?idno=28342"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28344"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b259"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o332"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>