﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 397 Numaralı Sicil (H. 1255-1256 / M. 1839-1840)<br>cilt: 95,&nbsp;sayfa: 219<br>Hüküm no: 294<br>Orijinal metin no: [39a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Şerife Kâmile’nin boşandığı kocası Abdullah Rifat Ağa’ya açtığı alacak davasında haksız bulunduğu</b><br><br>Tatlîk<br><br>Ma‘rûz<br><br>Fi’l-asl Anadolu’da İznik kazâsı ahâlîsinden olup İstanbul’da Davudpaşa mahallesinde sâkine mu‘arrefetü’z-zât Şerife Kâmile bt. es-Seyyid Ali nâm hatun İstanbul Bâb Mahkemesi’nde meclis-i şer‘-i münîrde zevc-i sâbıkı etbâ‘dan es-Seyyid Abdullah Rifat Ağa b. es-Seyyid İbrahim Halil nâm kimesne muvâcehesinde merkūm es-Seyyid Abdullah Rifat Ağa ile bundan akdem zevciyyet beynimizde kāime iken li-ebeveyn er karındaşım olup verâseti ancak bana münhasıra olduğu hâlde vefât eden es-Seyyid Mehmed Sadeddin’in bi’l-cümle terekesinden olarak altı yüz altmış beş guruş nakid ile mecmû‘u dört bin guruş kıymetli eşyâ-i ma‘lûmesini merkūm es-Seyyid Abdullah Rifat Ağa fuzûlî ve bi-gayri hakkın ahz ve istihlâk etmekle nakd-i mezkûr altı yüz altmış beş guruş ve eşyâ-i mezkûrenin kıymetli [kıymetleri] olan dört bin guruş ki cem‘an dört bin altı yüz altmış beş guruşu mezbûr es-Seyyid Abdullah Rifat Ağa’nın yedinde olup sene-i sâbıkā yani bin iki yüz elli dört senesi Cumâdelûlâsı’nın altıncı günü târîhiyle müverrah bir kıt‘a i‘lâm-ı şer‘î mantûkunca merkūm es-Seyyid Abdullah Rifat Ağa’dan da‘vâ ve ber-vech-i muharrer müdde‘âmdan merkūm ile iki bin yedi yüz elli guruş üzerine sulh olduğumda ol dahi sulh-ı mezkûru ba‘de’l-kabûl bedel-i sulh-ı mezkûrdan mâ‘adâ ziyâde müdde‘âma ve bi’l-cümle husûs-ı mezkûra müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ ve iskāt edip ba‘dehu sene-i mezbûre Cumâdelâhiresi’nin üçüncü günü târîhiyle müverrah diğer bir kıt‘a i‘lâm-ı şer‘î nâtık olduğu üzere merkūm es-Seyyid Abdullah Rifat Ağa ile beynimizde adem-i hüsn-i mu‘âşeretimizden nâşî mezbûrun zimmetinde mütekarrir ve ma‘kūdün-aleyh mehr-i mu‘accel ve mehr-i müeccelim olan cem‘an sekiz yüz guruş ile nafaka-i iddet-i mu‘ayyene-i ma‘lûmem üzerlerine ve me’ûnet-i süknâm dahi kendi üzerime olmak üzere <<beher rû>> merkūm ile muhâla‘a-i sahîha-i şer‘iyye ile hul‘ olduğumda ol dahi hul‘-ı mezkûru ba‘de’l-kabûl ancak hukūk-ı zevciyyete müte‘allika da‘vâdan tarafeynden her birimiz âharın zimmetini kabûlü hâvî ibrâ ve iskāt eylediğimizden sonra merkūm es-Seyyid Abdullah Rifat Ağa bedel-i sulh-ı mezkûr iki bin yedi yüz elli guruşu bu esnâda ceste ceste tamâmen def‘ ü teslîm ben dahi yedinden ahz u kabz etmişidim el-hâletü hâzihî ben meblağ-ı mecmû‘-ı mezkûr dört bin altı yüz altmış beş guruşdan iki bin yedi yüz elli guruşa sulh ve ba‘dehu mehreyn-i mezkûreynim olan sekiz yüz bir guruş ile nafaka-i iddetim üzerine hul‘ ve ibrâma nâdim ve peşîmân olmamla bedel-i sulh-ı mezkûrun ziyâdesi olup ibrâ eylediğim bin dokuz yüz on beş [guruş] ile mehreyn-i mezkûreynim olan sekiz yüz bir guruş ki cem‘an iki bin yedi yüz on altı guruşu bana edâya merkūm es-Seyyid Abdullah Rifat Efendi’ye cebr olunmak murâdımdır deyü takrîr-i meşrûhu üzere tasaddî eylediği da‘vâları meşrû‘a ve iltifâta şâyân olmadığı müdde‘iyye-i mezbûre Şerife Kâmile Hatun’a tefhîm ve da‘vâ-yı mezkûreleriyle mezbûr es-Seyyid Abdullah Rifat Ağa’ya bî-vech-i şer‘î mu‘ârazadan men‘ olunduğu huzûr-ı [âlîlerine i‘lâm olundu]<br><br>Fî 16 Zilka‘de sene [12]55</p>          <br><a title="Önceki sayfa" style="text-decoration:none" href="./ayrmetin.php?idno=8104"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=8106"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab397&bsm=bab397b219"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab397&bsm=bab397o432"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>