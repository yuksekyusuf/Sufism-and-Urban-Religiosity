﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 571<br>Hüküm no: 624<br>Orijinal metin no: [179a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Tatar Mustafa b. Abdurrahman’ın mirası meselesinde vârisleri Ömer b. Abdülmecid ile Ümmühâni bt. Sermahfilzâde Mehmed’in birbirlerinin zimmetlerini ibrâ ettikleri</b><br><br>Fi’l-asl diyâr-ı Kırım’da medîne-i Bahçesaray kurbunda Gözleve nâm kasabada Hasan Efendi mahallesi sükkânından olup Deryâ-yı Sefîd boğazı’nda Anadolu cânibinde vâki‘ Kal‘a-i Sultâniye’de mütemekkin ve mahrûse-i İstanbul’da bi tarîki’l-müsâfere sâkin iken bundan akdem vefât eden Tatar Mustafa Efendi b. Abdurrahman’ın verâseti, zevce-i metrûkesi fahrü’l-muhadderât Ümmühâni Hâtun bt. Sermahfilzâde Mehmed Efendi ile li ebeveyn halası Huri nâm hâtunun sulbî kebîr oğlu ve cihet-i zî-rahmdan vârisi Ömer b. Abdülmecid nâm kimesneye münhasıra ve tashîh-i mes’eleleri dört sehimden olup sihâm-ı mezbûreden bir sehimi mezbûre Ümmühâni Hâtun’a ve üç sehimi mezbûr Ömer isâbet eylediği lede’ş-şer‘i’l-enver sâbit ve mukarrer oldukdan sonra mezbûr Ömer tarafından zikri âtî terekeden hissesini ahz u kabza ve kendiye îsâle ve lâzım gelirse sulh ve ibrâya vekîl olduğu yedinde olan hüccet-i şer‘iyye nâtık olduğu üzre mahzar-ı hasm-ı câhid-i câ’i’z-zikrde nehc-i mu‘teber-i mer‘î üzre sâbit olan sulbî kebîr oğlu İbrahim Çelebi nâm kimesne meclis-i şer‘-i şerîf-i enverde mezbûre Ümmühâni Hâtun tarafından zikri câ’î husûslara vekîl olup zâtını ma‘rifet-i şer‘iyye ile ârifân olan İbrahim Efendi b. Sefer ve es-Seyyid Halil Çelebi b. İsmail nâm kimesneler şehâdetleriyle şer‘an vekâleti sâbite olan el-Hâc Mustafa Efendi b. Ömer mahzarında bi’l-vekâle ikrâr ve takrîr-i kelâm edip müteveffâ-yı mezbûrun hîn-i vefâtında yanında mevcûde olup ve mârrü’z-zikr Gözleve kasabasında ve Kal‘a-i Sultânî’de olan terekesini vekâlet-i mahkiyem hasebiyle müvekkile-i mezbûre ile beynimizde bi’t-terâzi iktisâm eylediğimizde, yanında mevcûde eşyâsından bir sîm akreb sâ‘at ve bir sîm kılıç ve bir müsta‘mel yeşil çukaya kaplı köhne samur paçası kürk ve Gözleve kasabasında mârrü’z-zikr Hasan Efendi mahallesinde vâki‘ ve müteveffâ-yı mezbûre intimâ’ ile tahdîd ve tavsîfden müstağnî ve müştemilât-ı ma‘lûmeyi muhtevî mülk menzili ve kasaba-i mezbûre kurbunda vâki‘ lede’l-ahâlî ve’l-cîrân ma‘lûmü’l-hudûd içinde [eşcâr-ı] müsmire-i mağrûsesiyle iki dönüm mülk bağı tashîh-i mezbûr üzre üç sehim hisse-i şâyi‘ası mukābelesinde babam müvekkil-i mezbûr Ömer hissesine ta‘yîn ve tahsîs olunup ve mârrü’z-zikr Kal‘a-i Sultâniyye kurbunda vâki‘ lede’l-ahâlî ve’l-cîrân ma‘lûmü’l-hudûd iki dönüm mülk bağ ve yine kal‘a-i mezbûrede ( ) nâm râ‘î yedinde olan dört re’s kara sığır öküzü ve iki re’s kısrak ve bir re’s Midilli bârgiri ve dört kara sığır ineği ve yine müteveffâ-yı mezbûrun yanında mevcûd esâs-ı beyt dahi devât-ı ma‘lûmesi müvekkile-i mezbûrenin müteveffâ-yı mezbûr zimmetinde mütekarrir ve ma‘kūdun-aleyh olan beş yüz esedî guruş mehr-i müeccel-i müsbiti ve müteveffâ-yı mezbûrun düyûn-ı müteferrika-i müsbetesine müvekkile-i mezbûre yüzüne ba‘de’l-hükmi’ş-şer‘î edâ eylediği yüz esedî guruş ve müteveffâ-yı mezbûrun vasiyyeti üzre techîz ve tekfîne sarf edip hâlâ ben dahi vekâlet-i mahkiyem hasebiyle mücîz olduğum elli esedî guruş ki min haysi’l-mecmû‘ altı yüz elli esedî guruş hakkı ve bir sehim hisse-i şâyi‘ası mukābelesinde müvekkile-i mezbûrenin hissesine ta‘yîn ve tahsîs olunup ve her birimiz vech-i mezkûr üzre iktisâm-ı mezbûru ba‘de’l-kabûl eşyâ-i mevcûdeden müvekkilim mezbûr Ömer’e isâbet eden sâlifü’z-zikr sâ‘at ve kılıç ve kürkü müvekkile-i mezbûre yedinden ahz u kabz ve Gözleve kasabasında zikri mürûr eden menzil ve bağı dahi kabûl eylediğimden sonra tereke-i müteveffâ-yı mezbûrdan kalîl ve kesîr ve celîl ve hakīr hukūk-ı ma‘lûme ve mechûleye müte‘allika âmme-i de‘âvî ve mütâlebâtdan müvekkile-i mezbûre zimmetini ibrâ-i âm ile ibrâ ve iskāt eyledim ba‘de’l-yevm müvekkile-i mezbûrenin hissesine ta‘yîn olunan emlâk-i mezbûre [179b] dahi hakkan ve irsen müvekkile-i mezbûrenin müstakilleten mülk-i sarîhi olup babam müvekkil-i mezbûrun min ba‘d alâkası kalmamışdır dedikde gıbbe’t-tasdîki’ş-şer‘î vekîl-i mezbûr el-Hâc Mustafa Efendi dahi meclis-i mezbûrda vekîl-i mezbûr İbrahim Çelebi mahzarında bi’l-vekâle ikrâr ve takrîr-i kelâm edip müvekkile-i mezbûre Ümmühâni Hâtun dahi iktisâm-ı mezbûr üzerine hak ve hissesi mukābelesinde ta‘yîn olunan emlâk-i mezbûreyi ba‘de’l-kabûl, ol dahi tereke-i mezbûre ve düyûn-ı mezkûreden hukūk-ı ma‘lûme ve mechûleye müte‘allika âmme-i de‘âvîden müvekkil-i mezbûr Ömer’in zimmetini ibrâ ve iskāt eyledi ba‘de’l-yevm hissesine ta‘yîn olunan emlâk-i mezbûrede müvekkilemin alâkası kalmayıp müvekkil-i mezbûr Ömer’in hakk-ı sahîhi olmuşdur dedikde gıbbe’t-tasdîki’ş-şer‘î mâ vaka‘a bi’t-taleb ketb olundu. Fi’l-yevmi’r-râbi‘ min Cemâziyelevvel li sene seb‘a ve semânîn ve elf.<br><br><br>Şuhûdü’l-hâl: Hacı Mustafa b. Hüseyin seroda, Hacı Mustafa b. Abdullah, Ali Çelebi b. Şaban, Hasan Çelebi b. Mustafa, Mehmed Beşe b. Yusuf, Mehmed Beşe b. Osman, Ali b. Hüseyin ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=27958"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27960"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b571"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o643"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>