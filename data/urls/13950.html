﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 37 Numaralı Sicil (H. 1047 / M. 1637 - 1638)<br>cilt: 25,&nbsp;sayfa: 408<br>Hüküm no: 532<br>Orijinal metin no: [85a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b> Kösec Hasan Vakfı’ndan olan evin kullanım hakkının Takyecibaşı Mescidi’nin imamına ait olduğu </b><br><br>Medîne-i Hazret-i Ebî Eyyûb el-Ensârî -radiye anhu Rabbühü’l-Bârî-’de vâki‘ merhûm Takyecibaşı Mescid-i şerîfinin bi’l-fi‘l imâm[ı] olan İshak Halîfe b. Veli mahfil-i kazâda menzil-i âti’l-beyâna vâzı‘ü’l-yed olan Mustafa Bey b. Abdullah nâm kimesneyi ihzâr ve mahzarında üzerine da‘vâ edip bundan akdem Kösec Hasan b. Küçük nâm kimesne vakf edip tevliyyet-i süknâsını evvelâ kendi nefsine ba‘dehû evlâdına ve evlâd-ı evlâdına ve evlâd-ı evlâdına ba‘de’l-inkırâz zikr olunan mescid-i şerîfde her kim imâm olursa mutasarrıf ola deyû şart eylediği medîne-i mezbûr mahallâtından Davud Ağa mahallesinde vâki‘ bir tarafı Hüseyin Çelebi b. Ali ve bir tarafı peremeci Mustafa mülkü ve iki tarafı tarîk-i âm ile mahdûd olup iki bâb tahtânî odaları ve bir çardağı ve ahırı ve bi’r-i mâyı ve kenîfi ve cüneyne ve zât-ı eşcâr-ı müsmire ve gayr-ı müsmire müştemil olan menzile vâkıf-ı mezbûrun evlâdından mutasarrıfe olan Rahime bt. Ferah nâm hâtun müteveffât olup vâkıf-ı mezbûrun evlâdı münkariz olmağla menzil-i mezbûrun tevliyyet ve süknâsı ber mûceb-i şart-ı vâkıf bana intikāl etmişiken mezbûr Mustafa tasarrufuma mâni‘ olur, vâki‘ hâl suâl olunup kasr-ı yedine tenbîh olunması matlûbumdur dedikde gıbbe’s-suâl mezbûr Mustafa Bey menzil-i merkūm-ı mezbûr Kösec Hasan’ın vakfı olup süknâsı minvâl-i muharrer üzre müdde‘î-i merkūme intikāl eylediğini ikrâr ve i‘tirâf etmeğin mûcebiyle menzil-i mezbûrdan kasr-ı yed edip şart-ı vâkıf üzre içinde sâkin olmak için imâm-ı mezbûr İshak Halîfe’ye teslîme tenbîh birle mâ hüve’l-vâki‘ gıbbe’t-taleb ketb olundu. Fi’l-yevmi’s-sânî ve’l-ışrîn min Zilka‘deti’ş-şerîfe li sene seb‘a ve erba‘în ve elf.<br><br><br>Şuhûdü’l-hâl: Mehmed Halîfe b. Mahmud, Mustafa Efendi b. Mehmed, Ali Efendi b. Mustafa, Mustafa Beşe b. Mehmed Çukadâr, Hüseyin b. Abdullah, Ali Efendi b. Mustafa, Ahmed b. ( ) el-Kayyım, el-Hâc Davud b. ( ) el-Müezzin.</p>          <br><a title="Önceki sayfa" style="text-decoration:none" href="./ayrmetin.php?idno=13949"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=13951"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp037&bsm=eyp037b408"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp037&bsm=eyp037o470"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>