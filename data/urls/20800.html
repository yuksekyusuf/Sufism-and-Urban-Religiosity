﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 237<br>Hüküm no: 282<br>Orijinal metin no: [38b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Müslime bt. Abdullah’ın arsasının nizalı kısmını da Ebûbekir b. Mustafa’ya sattığına şahitlik edilmesi</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın küttâb-ı mahkeme-i şerîfeden mevlânâ Nasuh Efendi b. Yusuf irsâl olunup ol dahi hâssa mi‘mârlarından üstâd Şaban b. Veli ve zeyl-i kitâbda mastûrü’l-esâmî olan müslimîn ile arsa-i câi’z-zikrin üzerine varıp akd-i meclis-i şer‘-i şerîf eyledikde işbu râfi‘ü’l-kitâb Ebûbekir b. Mustafa meclis-i ma‘kūd-ı mezbûrda zikri câî arsa-i münâza‘un fîhe vâzı‘atü’l-yed olan Müslime bt. Ahmed nâm hâtun muvâcehesinde üzerine da‘vâ ve takrîr-i kelâm edip mezbûre Müslime Hâtun’un mülkü olup mahmiye-i Galata dâhilinde Emekyemez mahallesinde vâki‘ bir tarafdan Ali Bey mülkü ve bir tarafdan mahalle-i mezbûre müezzinine meşrûta vakıf menzil arsası ve bir tarafdan yine mezbûre Müslime Hâtun’un mülk menzil arsası ve bir tarafdan tarîk-i âm ile mahdûd mi‘mâr-ı mezkûrun mesâha ve tahmîni ile sokak kapısının nısfından tûlen bir başı on bir zirâ‘ ve bir başı on zirâ‘ ve arzan yedi zirâ‘ bi hesâb-ı şatrancî yetmiş üç buçuk zirâ‘ olup işbu müşâhede olunan mülk menzil arsasının içinde mevcûde olan nukz ile ba‘de vaz‘-ı alâme el-fâsıla mezbûre Müslime Hâtun on sekiz bin akçeye mukaddemâ bana bey‘ ve teslîm ve kabz-ı semen edip arsa-i mezkûre mülk-i müşterâm olmuşiken hâlâ mezbûre Müslime Hâtun arsa-i mahdûd-ı mezkûreden kendi mülk arsası tarafından vâki‘ sokak kapısının nısfından tûlen yedi zirâ‘ ve arzan bir zirâ‘ bi hesâb-ı merkūm yedi zirâ‘ mülk-i müşterâm olan işbu arsaya vaz‘-ı yed edip tasarrufuma mâni‘ olur suâl olunup kasr-ı yedine tenbîh olunmak matlûbumdur dedikde gıbbe’s-suâl mezbûre Müslime Hâtun cevâbında arsa-i mahdûd-ı mezkûrenin ancak sokak kapısının köşesinden tûlen bir başı on zirâ‘ ve bir başı dokuz zirâ‘ ve arzan yedi zirâ‘ bi hesâb-ı mezkûr altmış altı buçuk zirâ‘ menzil arsasını nukzu ile müdde‘î-i mezbûre semen-i mezkûre bey‘ ve kabz-ı semen etmişidim deyip kendi mülküne muttasıl olup sokak kapısı mühâzîsinde vâki‘ olan yedi zirâ‘ arsa-i mezkûreyi ma‘an bey‘ini inkâr edicek müdde‘âsını mübeyyine beyyine taleb olundukda udûl-i müslimînden Mehmed Çelebi b. Ali Efendi ve el-Hâc Halil b. Ahmed nâm kimesneler li ecli’ş-şehâde meclis-i ma‘kūd-ı mezbûra hâzırân olup isre’l-istişhâd fi’l-vâki‘ hudûd-ı mezkûr ile mahdûd olup işbu müşâhede olunan sokak kapısının nısfından münâza‘un fîhimâ olan arsa ile ma‘an tûlen bir başı on bir zirâ‘ ve bir başı on zirâ‘ ve arzan yedi zirâ‘ bi hesâb-ı şatrancî yetmiş üç buçuk zirâ‘ mülk menzil arsasını ba‘de’l-ifrâz merkūme Müslime Hâtun müdde‘î-i merkūm Ebûbekir’e sekiz bin sekiz yüz akçeye mukaddemâ bizim huzûrumuzda bey‘ ve teslîm ve kabz-ı semen-i mezkûr eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın mûcebiyle münâza‘un fîh olan yedi zirâ‘ arsa-i mezkûreden kasr-ı yedine mezbûre Müslime Hâtun’a ba‘de’t-tenbîh vâki‘ hâli mevlânâ-yı mezkûr mahallinde tahrîr ba‘dehû ma‘an irsâl olunan Ramazan Çelebi ile meclis-i şer‘a gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’s-sâbi‘ ve’l-ışrîn min Şevvâli’l-mükerrem li sene selâse ve seb‘în ve elf<br><br><br>Şuhûdü’l-hâl: Hacı Osman Çelebi b. İbrahim, Hüseyin Beşe b. Hasan, el-Hâc Hüseyin . Mehmed, Hasan Çelebi b. Yusuf, Yunus b. Abdülaziz, Mustafa b. Ahmed, Ramazan b. Mehmed, el-Hâc Hüseyin b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=20799"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20801"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b237"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o452"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>