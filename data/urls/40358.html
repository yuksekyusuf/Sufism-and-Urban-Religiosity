﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 145<br>Hüküm no: 79<br>Orijinal metin no: [13a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Niko v. Savel’in miras hususunda Toya v. Niko’dan iki bin altı yüz akçe alacağı olduğu</b><br><br>Vilâyet-i Rumeli’nden Premedi kazâsına tâbi‘ Bogoyna nâm karye sâkinlerinden işbu bâ‘isü’s-sifr Niko v. Savel nâm zimmî meclis-i şer‘-i hatîr-i lâzimü’t-tevkīrde li-ebevyen ammi olan Toya v. Niko nâm zimmî muvâcehesinde üzerine da‘vâ ve takrîr-i kelâm edip karye-i mezbûrede vâki‘ bir tarafdan Yani v. Kiro mülkü ve bir tarafdan Duka v. Milo mülkü ve bir tarafdan Kirko v. Koçı mülkü ve bir tarafdan tarîk-ı âm ile mahdûd mülk menzil ve yirmi aded koyun ve iki karasığır ineği ve iki karasığır öküzü ve beynimizde ma‘lûm on iki aded evânî-i nuhâsiyye ve bir kıyye gümüş ve sâir beynimizde ma‘lûm esâs-ı beyt mukaddemâ mürd olan ceddim Niko’nun mülkü olup ba‘de helâkihî babam Savel ile ammim mezbûr Toya’ya intikāl edip ale’l-iştirâk mutasarrıflar iken babam mezbûr Savel dahi hâlik oldukda nısf hisse-i şâyi‘ası bana isâbet ve intikāl etmişiken cümlesini ammim mezbûr Toya zabt edip zabtında iken menzil muhterik olup ba‘de’l-ihtirâk menzilden ve sâir mezkûre olan muhallefâtından hissemi taleb ve da‘vâ eylediğimde beynimizde münâza‘ât-ı kesîre vâkı‘a oldukdan sonra beynimize muslihûn tavassut edip târih-i kitâbdan sekiz ay mukaddem muhallefât-ı hâlik-i mezbûrdan beni mezbûr Toya ile iki bin altı yüz akçe üzerine sulh eylediklerinde ben dahi sulh-ı mezbûru kabûl edip bedel-i sulh olan iki bin altı yüz akçe hakkım mezbûr Toya’nın zimmetinde kalmağla hâlâ taleb ederin suâl olunsun dedikde gıbbe’s-suâl ve’l-inkâr müdde‘î-i mezbûr Niko’dan müdde‘âsını mübeyyine beyyine taleb olundukda karye-i mezbûre sükkânından Niko v. Miho ve Benye v. Kulu ve Miho v. Simo nâm zimmîler li-ecli’ş-şehâde meclis-i şer‘a hâzırûn olup isre’l-istişhâd fi’l-hakīka müdde‘î-i mezbûr Niko’nun ceddi hâlik-i mezbûr Niko’nun muhallefâtından karye-i mezbûrede vâki‘ menzil-i mahdûd-ı mezbûr ve yirmi aded koyun ve iki karasığır ineği ve iki karasığır öküzü ve on iki aded evânî-i nuhâsiyye ve bir vakıyye gümüş ve sâir esâs-ı beytin nısfı müdde‘î-i mezbûr Niko’nun babası mezbûr Savel’e ve nısfı ammi Toya’ya isâbet etmekle ale’l-iştirâk mutasarrıflar iken mezbûr Savel dahi hâlik olup nısf hissesi oğlu mezbûr Niko’ya intikāl eylemişken muhallefât-ı mezkûrenin cümlesini mezbûr Toya zabt edip menzil dahi muhterik oldukdan sonra mezbûr Niko arsa-i menzilden ve sâir mezkûr olan muhallefâtdan hissesini taleb ve da‘vâ eylediğinde beynlerine muslihûn tavassut edip târih-i mezbûrda merkūm Toya ile iki bin altı yüz akçe üzerine sulh eylediklerinde ol dahi sulh-ı mezbûru kabûl edip bedel-i sulh olan meblağ-ı mezkûr iki bin altı yüz akçe mezbûr Toya zimmetinde kalmışdır biz bu husûsa bu vech üzere şâhidleriz şehâdet dahi ederiz deyu herbiri edâ-i şehâdet-i şer‘iyye eylediklerinde gıbbe ri‘âyeti şerâiti’l-kabûl şehâdetleri makbûle olup mûcibiyle ba‘de’l-hükm mâ-vaka‘a bi’t-taleb ketb olundu.<br><br>Tahrîren fi’l-yevmi’s-sâmin aşer min şehri Ramazâni’l-mübârek li-sene seb‘a ve sittîn ve elf.<br><br>Şühûdü’l-hâl: Ali Bey b. Ahmed, İsmail b. Yunus, Mehmed Çelebi b. Haydar, Mustafa b. Süleyman, İbrahim b. ( ) ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40357"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40359"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b145"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o900"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>