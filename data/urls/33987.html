﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 207<br>Hüküm no: 80<br>Orijinal metin no: [32a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rusya elçiliğine ait olmak üzere bir fırının açılmasına izin verildiği</b><br><br>Başmuhâsebe’ye dahi ilmühaber verilmişdir.<br><br>Rusya elçisinin istid‘â edeceği francala fırınına dâir ilmühaber.<br><br>Mahrûse-i Galata’da Asmaaltı nâm mahalde Rusyalıya mahsûs olmak üzere bâ-hatt-ı hümâyûn tevkīf olunan bir bâb fırını bundan akdem Rusya sefiri bi’l-istid‘â sedd ü bend ettirmiş ise de el-hâletü hâzihî düvel-i mütehâbbe süferâsına mahsûs olan fırınlar küşâde olup Rusya sefirinin fırını olmadığından bahisle fırın-ı mezkûrun küşâdına ruhsat-ı aliyye erzân buyrulmasını Rusya Maslahatgüzârı Ceneral Minciyaki Bâb-ı âlî’ye takdîm eylediği bir kıt‘a memhûr takrîrinde istid‘â ve muktezâsı i‘lâm olunmak üzere bâ-fermân-ı âlî taraf-ı dâ‘îyâneme lede’l-havâle fi’l-hakīka fırın-ı mezkûr mukaddemâ francalacı fırınlarının esnâ-yı nizâmında rikāb-ı kamer-tâb-ı mülûkâneye takdîm olunan defterde sürhle “tevkīf oluna” deyü sâdır olan hatt-ı hümâyûn-ı adâlet-makrûn-ı şehinşâhî ile ibkā olunmuş ve ba‘dehû Rusyalı tarafından tasarruf olunmadığı Rusya Tercümanı Frankini ihbâr ettiğine binâen fırın-ı mezkûrun sedd ü bendi iktizâ eylediğini otuz altı senesi hilâlinde İslâmbol Kādısı bulunan Ebulhayr Efendi merhûm i‘lâm etmekle i‘lâm-ı mezkûr bâ-takrîr mübârek rikāb-ı müstetâb-ı hazret-i cihândârîye lede’l-arz İstanbul kādısının i‘lâmı mûcebince fırın-ı mezkûr sedd ü bend olunup bundan böyle Rusya elçisinin istid‘â edeceği fırına ruhsat verile deyü hatt-ı hümâyûn-ı inâyet-makrûn-ı hazret-i hilâfet-penâhî şeref-pâş-ı sahîfe-i sudûr olduğu sicill-i mahfûzda mukayyed emr-i âlî sûretinden müstebân ve Rusya elçisinin ancak kendi dâiresine mahsûs olarak bir bâb francalacı fırını küşâdına ruhsat i‘tâsı muktezî hatt-ı hümâyûn-ı mehâbet-makrûn-ı hazret-i kîtî-sitânîden olduğu zâhir ve ayân olmağın bu sûretde mukaddemâ kendilerinin olmadığını beyân ile sedd ü bend olunmuş olan fırın-ı mezkûrun ber-vech-i muharrer Rusya sefâretine mahsûs olmak üzere şürûtu derciyle küşâdına ruhsat-ı aliyye erzân buyrulup sicill-i mahfûza ba‘de’l-kayd Başmuhâsebe’ye ilmühaberi verilmek iktizâ eylediğini müş‘ir sâdır olan fermân-ı âlîye imtisâlen takrîr-i mezkûr zahrına cânib-i dâ‘iyânemden tahrîr olunan i‘lâm bâlâsına francalacı fırınlarının esnâ-yı nizâmında Galata’da Asmaaltı nâm mahalde tevkīf olunan bir bâb Rusyalı fırını Rusya süferâsına mahsûs olmadığı Rusya sefâreti tarafından inhâ olunarak sedd ü bend olunup bundan böyle Rusya elçisinin istid‘â edeceği fırına ruhsat verilmek üzere hatt-ı hümâyûn-ı şevket-makrûn-ı şâhâne şeref-rîz-i sudûr etmiş idiği i‘lâmınızdan ve Başmuhâsebe derkenârından müstebân olup el-hâletü hâzihî fırın-ı mezkûrun Rusya sefâretine mahsûs olmak üzere küşâdına ruhsat verilmesi maslahatgüzâr-ı mûmâ-ileyh tarafından istid‘â olunmakdan nâşî fırın-ı mezkûr Rusya sefâretine mahsûs olmak ve küfe ve tabla ve vücûh-ı âhar ile esvâk ve pazarda francala bey‘ olunmamak şartıyla ber-mantûk-ı hatt-ı hümâyûn küşâd olunup fırın-ı mezkûr sicill-i [32b] mahfûza kayd ile Dîvân-ı Hümâyûn ve Başmuhâsebe’ye ilmühaberlerini i‘tâ ettirdesin deyü sâdır olan fermân-ı âlîşân mûcebince fırın-ı mezkûrun küşâdına ruhsat olunduğu sicill-i mahfûza kaydolunup ber-minvâl-i muharrer Dîvân-ı Hümâyûn’a başka ilmühaber i‘tâ olunmağla vech-i meşrûh üzere Başmuhâsebe’ye dahi İstanbul Mahkemesi’nden işbu ilmühaber verildi.<br><br>Fî 3 B sene [1]241.</p>          <br><a title="Önceki sayfa" style="text-decoration:none" href="./ayrmetin.php?idno=33986"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33988"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b207"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o529"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>