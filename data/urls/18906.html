﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 15 Numaralı Sicil (H. 981 - 1000 / M. 1573 - 1591)<br>cilt: 34,&nbsp;sayfa: 272<br>Hüküm no: 426<br>Orijinal metin no: [96b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Pîrî Kethüdâ’nın, ölen Mehmed Bey b. Abdi’den karz-ı hasen tarikiyle alacaklı olduğu</b><br><br>Sebeb-i tahrîr-i kitâb oldur ki Dergâh-ı âlî müteferrikalarından fahrü’l-akrân Ali Ağa b. Abdullah meclis-i şer‘de hâzır olup merhûm mir-livâ-i Biga olup fevt olan Mehmed Bey b. Abdi Bey’in sulbiyesi Belkıs nâm sagīresinin kıbel-i şer‘den vasîsi olan Mehmed Bey b. Cafer ve merhûm mûmâ-ileyhin hemşîresi Safiye bt. Abdi Bey tarafından ve menkûhaları Hatice ve Fâtıma taraflarından vekâleti sâbit olan İbrahim Çavuş b. Mustafa mahzarında bundan akdem merhûm-ı mezbûr Mehmed Bey zimmetinde mîr-i mîrân-ı Rumeli kethüdâsı fahrü’l-akrân Pîrî Kethüdâ’nın karz-ı hasen vechile olan elli bin akçesinin da‘vâ ve kabz ve îsâline Dîvân-ı hümâyûn kâtiblerinden Cafer b. Mehmed ve Yakub b. Abdullah şehâdetleriyle mezkûr Ali Ağa’nın vekâleti sâbit oldukdan sonra mahfil-i kazâda merkūmân Mehmed Bey ve İbrahim Çavuş mahzarlarında vekîl-i mezbûr Ali Ağa takrîr-i kelâm ve tafsîl-i merâm kılıp vekîli olduğumuz Pîrî Kethüdâ’nın karz-ı hasen vechile mezkûr Mehmed Bey’e verdiği elli bin akçesi hâlâ merhûm zimmetinde lâzımü’l-edâ, vâcibü’l-kazâ deyni bâkī kalmışdır. Şâhidlerim vardır. Ber mûceb-i şer‘ görülmesini taleb ederim dedikde gıbbe’s-suâl ve akībe’l-inkâr mezkûr Ali Ağa’nın vech-i meşrûh üzre sıdk-ı makāline muvâfık beyyine taleb olundukda udûl-i müslimînden, zümre-i sipâhiyândan Behram Bey b. Abdullah ve Hasan Çelebi b. Abdullah bi’l-muvâcehe edâ-i şehâdet-i şer‘iyye edip fi’l-vâki‘ merhûm Mehmed Bey bundan evvel Pîrî Kethüdâ’dan karz-ı hasen elli bin nakd-i râyic fi’l-vakt akçeyi bizim mahzarımızda hâl-i hayâtında kabz ve ahz edip aldı. Hâlâ vâcibü’l-edâ deyn olduğuna şâhidleriz ve şehâdet dahi ederiz dediklerinde ba‘de’t-tezkiyye ve’t-ta‘dîl şehâdetleri hayyiz-i kabûlde vâki‘ oldukda ve kethüdâ-yı merkūm-ı merhûmdan zikr olunan elli bin akçeyi bi’z-zât ve bi’l-vâsıta bir akçe ve bir habbe almadığına yemîn verilmesini taleb ettiklerinde mezkûr Pîrî Kethüdâ’ya vasiyy-i merkūm ve vekîl-i mesfûr mahzarlarında yemîn billâh verilip merhûmun muhallefâtından zikr olunan elli bin akçenin edâsına hükm olundukdan sonra kayd olundu. Tahrîren fî evâsıtı şehri Şevvâli’l-mu‘azzam sene tis‘a ve tis‘în ve tis‘a mi’e.<br><br><br>Şuhûdü’l-hâl: Fahrü’l-akrân Edhem Çavuş b. Aziz, Zübdetü’l-akrân Cafer Çavuş-ı dergâh-ı âlî b. Mehmed Bey, Ahmed Çelebi b. Mehmed Bey, Mustafa Çelebi b. Sinan, İbrahim b. İsmail ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=18905"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=18907"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt015&bsm=glt015b272"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt015&bsm=glt015o349"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>