﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 813<br>Hüküm no: 988<br>Orijinal metin no: [136a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ayşe Hatun bt. Abdullah tarafından Hurdacılar sokağındaki musluğa su getirilmek üzere yüz riyâlî guruş vakfedildiği</b><br><br>Mahmiye-i İstanbul’da Sultan Bâyezid Câmi‘-i şerîfi kurbünde Hurdacılar sokağında sâkin olup vakf-ı câ’i’z-zikre hasbî nâzır olan el-Hâc Ömer b. Abdullah nâm kimesne meclis-i şer‘-i hatîrde sâbıkā ber-mûceb-i şart-ı vâkıfe vakf-ı mezbûra mütevellî olup vefât eden Ahmed Efendi’nin sulbî kebîr oğlu ve hâlâ vakf-ı mezbûra mütevellî olan Abdurrahman Efendi mahzarında üzerine bi’n-nezâre da‘vâ ve takrîr-i kelâm edip merhûme Âişe Hatun bt. Abdullah nâm sahibetü’l-hayrın sûk-ı mezbûrede vaz‘ eylediği musluğun suyu için yüz riyâlî guruş vakf edip meblağ-ı mezbûru babası kabz edip hâl-i hayatında ol vakıfdan yedinde yüz riyâlî guruş olduğunu ikrâr ve beyne’l-Müslimîn istişhâd eyledikden sonra vefât edip yerine oğlu mezbûr mütevellî olmağın suâl olunup takrîri tahrîr olunmak murâdımdır dedikde gıbbe’s-suâl mezbûr Abdurrahman Efendi cevâbında babası yedinde mal-ı vakf-ı mezbûr mâlından ancak sekiz bin züyûf akçe olup ba‘de vefâtihî bi’t-tevliye kabz eyledim deyip yüz riyâlî guruşu olduğunu inkâr etmeğin müdde‘î-i mezbûrdan müdde‘âsını mübeyyine beyyine taleb olundukda udûl-i ahrâr-ı Müslimînden Abdullah b. Üveys ve Mustafa Beşe b. Osman nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-vâki‘ mütevellî-i mezbûr Abdurrahman Efendi’nin babası müteveffâ-yı mezbûr Ahmed Efendi hâl-i hayatında mal-ı vakf-ı mezbûrdan zimmetimde vâcibü’l-edâ yüz riyâlî guruş deynim vardır deyü bizim huzûrumuzda ikrâr ve bizi işhâd eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde şehâdetleri makbûle olmağın sûk-ı mezbûrede vaz‘ olunan musluğa her iki günde bir sakā şart-ı vâkıfe üzere su vaz‘ olunmasına ve meblağ-ı mezbûr yüz riyâlî guruşun ribhinden sakānın ücretini edâya mütevellî-i mezbûr Abdurrahman Efendi’ye tenbîh olunup mâ-vaka‘a bi’t-taleb ketb olundu.<br><br>Fi’l-yevmi’r-râbi‘ aşer min-Zilhicceti’ş-şerîfe li-sene isneteyn ve seb‘în ve elf.<br><br>Şuhûdü’l-hâl: Ahmed Efendi b. Mahmud, İbrahim b. Bayram, İbrahim b. Süleyman, Mehmed b. Ali, el-Hâc Baba Hasan, Mehmed b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=25874"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25876"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b813"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o930"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>