﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 250<br>Hüküm no: 201<br>Orijinal metin no: [56a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Uncu Yani’nin un ticaretinden ortağı olan Manol aleyhindeki alacak davasında sulh olması</b><br><br>Uncu tâifesinden olup mahmiye-i İstanbul’da Unkapanı kapısı hâricinde sâkin Yani v. İstemat nâm zimmî mahmiye-i mezbûrede meclis-i şer‘-i hatîrde bağcılık san‘atında mukaddemâ şerîki olan Manol v. Praşkova nâm zimmî muvâcehesinde ikrâr ve takrîr-i kelâm edip biz mezbûr Manol ile san‘at-ı mezbûrede şerîk olup bundan akdem fesh-i akd-i şirket eylediğimizde beynimizde hesâb görüp mezbûr Manol zimmetinde benim altı bin akçe hakkım zuhûr etmekle mezbûr Manol ber-vech-i muharrer bana meblağ-ı merkūm altı bin akçe deyni olduğunu ikrâr ve yedime deyn temessükü dahi vermeğin meblağ-ı merkūmu bundan akdem mezbûr Manol’den taleb eylediğimde edâda ta‘allül etmekle beynimizde münâza‘ât-ı kesîre ve muhâsamât-ı şedîde cereyân etmiş idi. El-hâletü hâzihi beynimize muslihûn tavassut edip da‘vâ-i mezkûremden beni mezbûr Manol ile üç bin akçeye sulh eylediklerinde ben dahi sulh-ı mezbûru kabûl ve bedel-i sulh olan meblağ-ı mezbûr üç bin akçeyi mezbûr Manol yedinden tamâmen ahz u kabz edip mâ‘adâsı olan üç bin akçeye müte‘allık ve şirkete ve târîh-i kitâba gelince beynimizde cereyân eden ahz u i‘tâya müte‘allıka âmme-i da‘vâdan ben mezbûr Manol’ün zimmetini ibrâ ve iskāt edip ol dahi bedel-i sulh-ı mezbûra ve şirkete ve târîh-i kitâba gelince kezâlik beynimizde cereyân eden ahz u i‘tâya müte‘allıka âmme-i da‘vâdan benim zimmetimi ibrâ ve iskāt eyledi. Fîmâ-ba‘d birbirimiz ile aslâ da‘vâ ve nizâ‘ımız yokdur dedikde gıbbe’t-tasdîki’ş-şer‘î mâ-vaka‘a bi’t-taleb ketb olundu.<br><br>Fî 16 min-şehri Rebî‘ülevvel sene 1116.<br><br>Şuhûdü’l-hâl: Mehmed Efendi b. Ahmed, İsmail Efendi el-kâtib, Ahmed Çelebi uncu, Hasan Çavuş b. Hüseyin el-mübâşir.</p>          <br><a title="Önceki sayfa" style="text-decoration:none" href="./ayrmetin.php?idno=41730"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41732"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b250"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o637"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>