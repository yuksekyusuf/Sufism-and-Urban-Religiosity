﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 476<br>Hüküm no: 572<br>Orijinal metin no: [74b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Aynı konuda Kapıcıbaşı Mustafa Ağa’nın ticaret mallarının tazmini</b><br><br>Ve zâlik dergâh-ı âlî kapıcıbaşılarından umdetü’l-emâcid ve’l-ekârim zırhçı Mustafa Ağa b. Mehmed’in li ebeveyn karındaşı ve tarafından husûs-ı âti’l-beyâna vekîl olduğu hâlâ gümrük emîni olan Mefharü’l-emâcid ve’l-ekârim Mahmud Ağa b. Hasan ile İbrahim Ağa b. Mahmud şehâdetleri ile şer‘an sâbit olan Mehmed Çelebi b. ( ) nâm kimesne meclis-i şer‘-i ma‘kūd-ı mezbûrda Fransız tâifesinden Petro v. ( ) nâm reisin zimmetine lâzım gelen düyûnuna zâmin olup bi’l-fi‘l Fransız elçisi olan Delahay Vanteli v. Delahay tarafından husûs-ı âti’l-beyâna vekîl olduğu Corco v. Andriye ve diğer Corco v. Nikola nâm tercümânlar şehâdetleri [ile] şer‘an vekâleti sâbit olan Tercümân Batista v. Bornati nâm zimmî muvâcehesinde üzerine da‘vâ ve takrîr-i kelâm edip müvekkilim mûmâ-ileyh Mustafa Ağa bundan akdem mahrûse-i Mısr-ı Kahire’nin iskelelerinden İskenderiye iskelesinden İstanbul’a götürmek için mecmû‘u iki yüz on altı vakıyye gelir iki ferde kahve ve mecmû‘u iki yüz on altı vakıyye gelir iki çuval keten ve yüz kırk beş vakıyye gelir bir sandık şerbet ve yüz guruş kıymetli dört şedde hasırını merkūm Petro Reis’e teslîm edip ol dahi kabz ve tesellüm ve ba‘de ahzi’l-me’ûne sefînesine tahmîl ettikden sonra İstanbul’a götürmeyip dârü’l-harbe götürüp fuzûlen dârü’l-harbde istihlâk etmeğin suâl olunup zikr olunan kahve ve keten ve şerbet emsâlini ve hasırın kıymet-i şer‘iyyesini bana teslîm ve merkūm Batista’ya tenbîh olunmak matlûbumdur dedikde mevlânâ-yı mezbûr vekîl-i mezkûr Batista’dan suâl eyledikde cevâbında müvekkil-i mûmâ-ileyh Mustafa Ağa vech-i mübeyyen üzre iki yüz on altı vakıyye keten ve yüz kırk beş vakıyye şerid ve dört şedde hasırını zikr olunan iskeleden İstanbul’a götürmek için mezbûr Petro Reis’e teslîm edip ol dahi kabz ve tesellüm ve ba‘de ahzi’l-me’ûne sefînesine tahmîl eyledikden sonra İstanbul’a götürmeyip dârü’l-harbe götürüp fuzûlen istihlâk edip müvekkilim dahi vech-i muharrer üzre zâmin olmuşidi zikr olunan dört şedde hasırın kıymeti yüz guruş olduğu ma‘lûm değildir deyicek, mevlânâ-yı mezbûr vekîl-i merkūm Mehmed Çelebi’den zikr olunan dört şedde hasırın kıymeti yüz guruş olduğuna beyyine taleb eyledikde ityân-ı beyyine için istimhâl etmeğin mehl-i şer‘î ile ihmâl ettikden sonra alâ mûceb-i ikrâra zikr olunan iki yüz on altı vakıyye kahve ve iki yüz on altı vakıyye keten ve yüz mezbûr kırk beş vakıyye şeridin emsâlini vekîl-i mezbûr Mehmed Çelebi’ye def‘ ve teslîm vekîl-i mezbûr Batista’ya ba‘de’t-tenbîh husûs-ı mezbûru mevlânâ-yı mezbûr. Fî 14 Şa‘bân sene [10]77.<br><br><br>Şuhûdü’l-hâl: Es-Sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=1729"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1731"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b476"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0955"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>