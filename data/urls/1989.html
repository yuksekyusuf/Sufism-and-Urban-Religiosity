﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 649<br>Hüküm no: 831<br>Orijinal metin no: [100b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Ağa b. Hüseyin’in, ölen Filibe kadısı Emin Mehmed Efendi’deki alacağı hususunda açtığı davada sulh olduğu</b><br><br>Mahrûse-i Üsküdar’da Mehmed Paşa mahallesi sükkânından Mehmed Ağa b. Hüseyin nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de mahmiye-i İstanbul’da Pirinççi Sinan mahallesi ahâlîsinden olup mahrûse-i mezbûrda ( ) kazâsından ma‘zûlen vefât eden merhûm Emin Mehmed Efendi’nin hasren vârisleri olan zevce-i metrûkesi Belkıs bt. Abdullah ve kebîre kızları Ümmühâni ve Âişe ve kebîr oğlu İsmail Çelebi tarafından husûs-ı âti’l-beyâna vekîl olduğu mezbûrân zâtlarını ma‘rifet-i şer‘iyye ile ârifân Ahmed Hoca b. Sefer ve Hüseyin Beşe b. İsmail nâm kimesneler şehâdetleri ile şer‘an sâbit olan umdetü’l-müderrisîni’l-kirâm Ahmed Efendi b. eş-Şeyh Abdullah Efendi mahzarında ikrâr ve takrîr-i kelâm edip merhûm-ı mezbûr mahrûse-i mezbûre[de] kadı iken mahrûse-i mezbûre[ye] taraf-ı saltanatdan sürsat nâzil oldukda ben kethüdâsı olmağla merhûm-ı mezbûr mahrûse-i mezbûre kurâsından sürsatı cem‘ ve tahsîl eyle sana iki yüz guruş vereyim deyû bana emr etmekle, ben dahi kırk elli gün bey‘ edip cem‘ ve tahsîl etmekle ecr-i mislimi müteveffâ-yı mezbûr mukaddemâ Filibe kadısı olup ben çukadârı iken benim iki sîm balta ve iki sîm raht ve bir sırma üsküfü ahz ve istihlâk etmekle eşyâ-i mezbûrenin misli olanının mislini ve kıyemi olanının kıymetini merhûm-ı mezbûrun tereke-i vâfiyesinden verin deyû bundan akdem verese-i mezbûreden da‘vâ ettiğimde anlar dahi bi’l-külliye inkâr etmekle beynimizde nizâ‘-ı küllî vukū‘undan sonra [muslihûn] tavassut edip verese-i mezbûre ile beynimizde kırk beş esedî guruş üzerine inşâ-i akd-i sulh ettiklerinde ben dahi sulh-i mezbûru kabûl ve bedel-i sulh olan meblağ-ı mezbûru işbu mahalde vekîl-i mûmâ-ileyh Ahmed Efendi yedinden tamâmen ahz u kabz edip husûs-ı mezbûra müte‘allika âmme-i de‘âvâdan merhûm-ı mezbûru ve vereseyi ibrâ-i âmm-ı kātı‘ü’n-nizâ‘la ibrâ ve iskāt eyledim dedikde gıbbe’t-tasdîki’ş-şer‘î mâ hüve’l-vâki‘ bi’t-taleb ketb olundu. Fi’l-yevmi’t-tâsi‘ min Şa‘bâni’l-mu‘azzam li sene seb‘a ve seb‘în ve elf.<br><br><br>Şuhûdü’l-hâl: Fahrü’l-eşbâh Osman Çavuş b. ( ) el-Mübâşir, umdetü’l-a‘yân Yusuf b. Abdullah, Osman Efendi [b.] Himmet, umdetü’l-kuzât Mahmud Efendi, fahrü’l-a‘yân Abdullah Ağa, Mustafa Çelebi b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=1988"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1990"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b649"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0929"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>