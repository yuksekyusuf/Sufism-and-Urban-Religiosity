﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 99<br>Hüküm no: 46<br>Orijinal metin no: [6a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Magaki v. Murad’ın Karabet v. David’e yaptığı saka gediği satışının geçersiz olduğu</b><br><br>Saka tâifesinden olup mahmiye-i İstanbul’da Tevkî‘î Cafer mahallesinde sâkin Karabet v. David nâm Ermeni meclis-i şer‘-i şerîf-i enverde tâife-i mezbûrdan olup mahmiye-i mezbûre Abdi Subaşı mahallesinde sâkin Magaki v. Murad nâm Ermeni muvâcehesinde üzerine da‘vâ ve takrîr-i kelâm edip târih-i kitâbdan yedi [ay] mukaddem mezbûr Magaki mahmiye-i mezbûrede Tahtaminâre mahallesinde vâki‘ Ço[r]bacı çeşmesinde olan bir saka gediği bana ferâğ eyledikde zimem-i nâsda olan hukūkunu bana on beş bin akçeye bey‘ ve ben dahi iştirâ ettiğimden sonra semen-i mezbûr on beş bin akçemi ve gedik-i mezbûrun intimâsı için üç bin altı yüz akçemi dahi yedinden ahz u kabz edip ba‘dehû iki ay mürûrunda akd-i mezbûrun butlânına binâen meblağayn-i mezbûreyn cem‘an on sekiz bin altı yüz akçemi mezbûr Magaki’den istirdâd ve da‘vâ vürûdunda hükm-i şer‘î lâhık oldukdan sonra mezbûr Magaki meblağ-ı mezbûr on beş bin akçemi zimem-i nâsdan bana gösterip medyûnları üzerine beni havâle-i sahîha-i şer‘iyye ile havâle etmek şartıyla da‘vâ-yı mezkûrumdan benimle üç bin altı yüz akçemi yedinden ahz u kabz ve zimmetini ibrâ ettiğimden sonra mezbûr Magaki bu âna değin beni zimem-i merkūmûn üzerine havâle etmemeğin hâlâ mezbûr Magaki’ye havâl[e] olunup şart-ı mezbûr ile sulh ve ibrânın fesâdına binâen meblağ-ı bâkī-i mezbûr on beş bin akçeyi dahi bana red ve teslîme tenbîh olunmak matlûbumdur dedikde gıbbe’s-suâl mezbûr Magaki cevâbında ben müdde‘î-i mezbûrdan meblağayn-i mezbûreteyn cem‘an on sekiz bin altı yüz akçeyi ahz u kabz edip ba‘dehû iki ay mürûrunda akd-i mezbûrun butlânına binâen meblağ-ı mezbûr on sekiz bin altı yüz akçemi benden vürûduna hükm-i şer‘î lâhık oldukdan sonra müdde‘î-i mezbûr da‘vâ-yı mezkûresinden benimle üç bin altı yüz akçeye bilâ-şart sulh ve bedel-i sulhü kabz ve zimmetini ibrâ etmişidi deyû sulh-i mezbûr şart-ı mezkûr ile olduğunu inkâr etmeğin müdde‘î-i mezbûrdan sıdk-ı makāline muvâfık beyyine taleb olundukda mahmiye-i mezbûrede el-Hâc İsâ mahallesinde sâkin kapıcı Mehmed Bey b. Mustafa ve Halil Çelebi b. Abdullah ve Hasan Çelebi b. Ömer nâm kimesneler li ecli’ş-şehâde meclis-i şer‘a hâzırûn olup istişhâd olunduklarında fi’l-vâki‘ işbu mezbûr Magaki meblağ-ı mezbûr on beş bin akçeyi zimem-i nâsdan kendiye gösterip medyûnları üzerine kendi havâle-i sahîha-i şer‘iyye ile havâle etmek şartıyla da‘vâ-yı mezbûrdan müdde‘î-i mezbûr üç bin altı yüz akçeye sulh oldukda müdde‘î-i mezbûr Karabet dahi bizim huzûrumuzda şart-ı mezbûr ile olan sulh-i mezbûru kabûl ve meblağ-ı mezbûr üç bin altı yüz akçemi mezbûr Magaki yedinden ahz u kabz ve zimmetini ibrâ etmişidi biz sulh-i mezbûr ve ibrâ-i merkūm şart-ı mezkûr ile olduğuna şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiyye şehâdetleri makbûle olmağın mûcebince ba‘de’l-hükm meblağ-ı bâkī-i mezbûr on beş bin akçeyi dahi müdde‘î-i mezbûr Karabet’e edâ ve teslîme mezbûr Magaki’ye tenbîh olunup mâ vaka‘a bi’t-taleb ketb olundu. Fi’l-yevmi’l-ışrîn min Cumâdelâhire li sene seb‘a ve tis‘în ve elf.<br><br><br>Şuhûdü’l-hâl: Mahmud b. Hanefi, İbrahim Çelebi b. Ahmed, İsmail b. Mustafa, Mustafa b. Muhzır. </p>          <br><a title="Önceki sayfa" style="text-decoration:none" href="./ayrmetin.php?idno=2989"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2991"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b099"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o781"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>