﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 240<br>Hüküm no: 205<br>Orijinal metin no: [51b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Danyal v. Kostantin’in, Bereket adlı zimmîden almış olduğu borcunu ödemesi gerektiği</b><br><br>Mahmiye-i İstanbul’da Mirahor mahallesinde sâkin Dimitraşko v. Kurd nâm zimmînin li ebeveyn karındaşı ve tarafından husûs-ı âti’l-beyâna vekîl olduğu mahalle-i mezbûre sükkânından Peykel? v. Murat ve Todori v. Kosta nâm zimmîler şehâdetleri ile şer‘an sâbit olan bâ‘is-i hâze’s-sifr Bereket nâm zimmî meclis-i şer‘-i şerîfde vilâyet-i Rumeli’nde Vidin kasabası ahâlîsinden Danyal v. Kostantin nâm râhib mahzarında bi’l-vekâle üzerine da‘vâ ve takrîr-i kelâm edip müvekkilim mezbûr Dimitraşko’nun mezbûr Danyal zimmetinde cihet-i karz-ı şer‘îden iki bin beş yüz otuz beş esedî guruş hakkı olup mezbûr Danyal meblağ-ı mezbûrun altı yüz esedî guruşunu müvekkil-i mezbûrun sâbıkan vekîli olan gāib ani’l-meclis Yani nâm zimmîye edâ ve teslîm ol dahi bi’l-vekâle ahz u kabz edip bin dokuz yüz otuz beş esedî guruşu zimmetinde bâkī kalmağla hâlâ suâl olunup meblağ-ı bâkī-i mezbûr bin dokuz yüz otuz beş esedî guruşun mezbûr Danyal’dan alıverilmesi bi’l-vekâle matlûbumdur dedikde gıbbe’s-suâl mezbûr Danyal cevâbında müvekkil-i mezbûrdan ancak bin beş yüz elli esedî guruş iktirâz ve tesellüm edip meblağ-ı mezbûrun beş yüz esedî guruşunu târih-i kitâbdan bir sene mukaddem ve beş yüz esedî guruşunu dahi târih-i mezbûrdan dört ay mukaddem vekîl-i mezbûr Yani’ye edâ ve teslîm ol dahi bi’l-vekâle ahz u kabz etmekle müvekkil-i mezbûre zimmetimde ancak beş yüz elli esedî guruş deynim bâkī kalmışdır deyû ziyâdeyi inkâr ve vekîl-i mezbûra ber vech-i muharrer bin esedî guruş edâ ve teslîm etmiş idim deyû def‘le mukābele edicek isre’l-istintâk ve’l-inkâr müdde‘î-i mezbûrdan ziyâde da‘vâsiyçün mezbûr Danyal’dan def‘-i mezbûrunu mübeyyine beyyine taleb olundukda ityâniyçün her biri istimhâl etmeğin mehl-i şer‘î ile imhâl olunduklarından sonra ikrârı mertebesi olan meblağ-ı bâkī-i mezbûr beş yüz elli esedî guruşu müdde‘î-i mezbûr Bereket’e def‘ ve teslîme mezbûr Danyal’a tenbîh olunmağın mâ vaka‘a bi’t-taleb ketb olundu. Fi’l-yevmi’r-râbi‘ ve’l-ışrîn min Saferi’l-hayr li sene seb‘a ve semânîn ve elf.<br><br><br>Şuhûdü’l-hâl: Mehmed Efendi b. Mehmed, İbrahim Çelebi b. Ahmed, Veli Beşe b. Mahmud, Osman b. Ömer, Durmuş b. Veli.</p>          <br><a title="Önceki sayfa" style="text-decoration:none" href="./ayrmetin.php?idno=27539"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27541"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b240"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o771"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>