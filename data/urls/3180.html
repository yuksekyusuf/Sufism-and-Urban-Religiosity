﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 234<br>Hüküm no: 236<br>Orijinal metin no: [32b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Veli Ağa’nın vârislerinin Hacı Hüseyin Ağa b. Ramazan’da alacaklarının kalmadığı</b><br><br>Husûs-ı âti’l-beyânın mahallinde ketb ve terkīmi için cânib-i şerî‘at-i garrâdan bi’l-iltimâs irsâl olunan İmâmzâde Mehmed Efendi medîne-i Babadağı’nda zağarcıbaşı oldukdan sonra emr-i Rabbânî ile vedâ‘-ı âlem-i fânî edip verâseti zevce-i menkûhası Râbia Hanım ile sulbî kebîr oğlu Süleyman Ağa ve kızı Fâtıma Hanım’a münhasıra olan merhûm Veli Ağa’nın mahmiye-i İstanbul’da Ali Paşa-yı Atîk mahallesinde Zincirlikapı nâm mahalde vâki‘ menziline varıp zeyl-i kitâbda mektûbü’l-esâmî olan müslimîn mahzarlarında akd-i meclis eyledikde mezbûre Fâtıma Hâtun zâtını ma‘rifet-i şer‘iyye ile ârifân olan fazîletlü Hâmid Efendi hazretlerinin kethüdâları Mehmed Ağa ve Lütfullah Çelebi b. Mehmed ta‘rîfleriyle mu‘arrefe oldukdan sonra meclis-i ma‘kūd-ı mezbûrda, işbu hâmilü’l-kitâb Hacı Hüseyin Ağa b. Ramazan mahzarında ikrâr-ı tâm edip babam mûmâ-ileyh Veli Ağa mukaddemâ hayâtında medyûnundan hakkı mukābelesinde ahz ettiği iki bin yedi yüz elli bir vakıyye kahveden İstanbul’a geldikde kabz ve âhara bey‘ ve kabz-ı semene mezkûr Hacı Hüseyin Ağa’yı tarafından vekîl ettikde, ol dahi kabûl ve mârrü’z-zikr kahveyi kabz ve âhara bir def‘ada dört yüz vakıyyesini üç yüz otuz iki guruşa ve bir def‘a bin altmış üç vakıyyesi sekiz yüz otuz dokuz guruşa ve bir def‘a dahi bâkī bin iki yüz seksen sekiz vakıyyesi bin altmış iki guruşa ki cem‘an iki bin iki yüz otuz üç guruşa ba‘de’l-müzâyede ve inkıtâ‘i’r-rağbet bey‘ ve kabz-ı semen eylediğinden sonra merhûm-ı mezbûrun yedinde bey‘a arz olan sagīr ve kebîr on dört tüfenk ve bir tencere ve sekiz kitâb ve sekiz kemanını dahi yüz guruşa iştirâ ve kabûl edip min haysi’l-mecmû‘ mezkûr Hacı Hüseyin Ağa’nın yed ve zimmetinde olan iki bin üç yüz otuz üç guruşun iki yüz yirmi yedi buçuk guruşu mârrü’z-zikr [33a] kahvenin Mudanya’dan hana gelince olan kirâ ve gümrük ve sâir mesârifine ve on guruş bohçasına ve yetmiş guruş Ömer Efendi zimmetinde olan deynine ve iki yüz elli guruşu yine kendi emriyle evine harçlık ve on beş guruşu hazînedârı Mustafa’ya ve yirmi guruşu mârrü’z-zikr kahveyi getiren kimesneye harçlık verilip ve mesârif-i mezkûre kendinin dahi hayâtında makbûlü olup mâ‘adâyı kable’l-kabz vefât ettikde hâlâ mezkûr el-Hâc Hüseyin Ağa ile muhâsebe gördüğümüzde mezbûr Hacı Hüseyin Ağa merhûm-ı mezbûrun seksen guruş deynini dâyinine emrim ile edâ ve yüz elli guruşu merhûm-ı mezbûrun terekesinden tahlîs için Edirne’ye vâlidem mezbûra gittiğinde mezbûrdan ahz edip bâkī kalan bin beş yüz on bir guruşun yüz seksen sekiz buçuk guruşu bi’l-irsi’ş-şer‘î vâlidem mezbûreye dört yüz kırk guruşu bana isâbet etmekle hâlâ meblağ-ı mezbûr dört yüz kırk guruşun mezbûr el-Hâc Hüseyin Ağa işbu meclisde bana teslîm ben dahi bi’t-tamâm ahz u kabz edip mârrü’z-zikr kahve ve eşyâ-i mezkûre bahâsından mezbûr Hacı Hüseyin Ağa’da bir akçe ve bir habbe hakkım kalmayıp husûs-ı mezbûra ve sâire müte‘allika cemî‘ da‘vâdan mezbûr Hacı Hüseyin Ağa’yı ibrâ-i âmm-ı kātı‘ü’n-nizâ‘ ile ibrâ ve iskāt eyledim min ba‘d bi vechin mine’l-vücûh ve sebeben mine’l-esbâb da‘vâ ve nizâ‘ım kalmadı dedikde gıbbe’t-tasdîki’ş-şer‘î vâki‘ hâli mezbûr Mehmed Efendi mahallinde ketb ü tahrîr edip ba‘dehû cânib-i şer‘den ma‘an ba‘s olunan Mehmed b. Ahmed ve Yusuf b. Abdullah ile meclis-i şer‘a gelip inhâ ve takrîr etmeğin mâ vaka‘a bi’t-taleb ketb olundu. Fî 14 min Recebi’l-ferd sene [10]97.<br><br><br>Şuhûdü’l-hâl: Es-Sâbıkūn. </p>          <br><a title="Önceki sayfa" style="text-decoration:none" href="./ayrmetin.php?idno=3179"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3181"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b234"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o754"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>