﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 24 Numaralı Sicil (H. 1138-1151/M.1726-1738)<br>cilt: 21,&nbsp;sayfa: 304<br>Hüküm no: 222<br>Orijinal metin no: [66a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Odunkapısı’nda Yenicami yakınında ekmek satışı için yeni bir iskemle tahsisi talebi</b><br><br>Allahü hasbî Mâ fîhi kemâ fîh, harrerehu’l-fakīr ileyhi sübhânehû azze şânühû Kethüdâzâde Mehmed el-kadı bi Dâri’s-saltanati’l-aliyye -ufiye anhu- Husûs-ı âti’z-zikrin mahallinde ketb ü tahrîri için taraf-ı şer‘-i enverden ayak nâibimiz el-Hâc İbrahim Efendi irsâl olunup ol dahi mahmiye-i İstanbul hısnı ebvâbından Odunkapısı hâricinde vâki‘ mîrî sebzehâneye varıp zeyl-i vesîkada muharrerü’l-esâmî olan müslimîn huzûrlarında akd-i meclis-i şer‘-i hatîr eyledikde bâb-ı mezkûr hâricinde olan ehl-i dekâkîn ve sefîne reislerinden cemm-i gafîr ve cem‘-i kesîr meclis-i ma‘kūd-ı mezbûrda takrîr-i kelâm ve ta‘bîr ani’l-merâm edip Odunkapısı iskelesinde nân-ı azîz bey‘ olunacak bir iskemle olmayıp gemici tâifesi ve sâir misâfirîn ba‘de’l-mağrib ebvâb-ı kal‘a-i İstanbul mesdûd oldukda nân-ı azîze eşedd-i ihtiyâc ile muhtâc olmalarıyla iskele-i mezbûrede tulumbacı dükkânı kurbunda vâki‘ bir kıt‘a hâlî yer mezbelelik olup eyyâm-ı sayfda ta‘affün eyledikde ibâdullâha mutazarrır olmalarıyla mahall-i mezbûr tathîr ve yerine bir iskemle vaz‘ olunup Balıkpazarı kapısı dâhilinde olan Yeni câmi‘ fırınında tabh olunan nân-ı azîzden iskemle-i mezbûrede ibâdullâha müstevfâ nân-ı azîz bey‘ olunmak her vechile enseb ve elzem olup bir ferde zararı dahi yokdur deyû her birerleri iltimâs eylemeleriyle mahall-i mezbûr kazûrât ve kamâmdan tathîr olunup yerine bir iskemle vaz‘ olunup bâlâda mezkûr olan Yeni câmi‘ fırınında tabh olunan nân-ı azîzden iskemle-i mezbûrede bey‘ eylemek üzre fırın-ı mezkûr müste’ciri ( ) zimmîye tenbîh eylediğin nâib-i mezbûr mahallinde istimâ‘ ve ma‘an irsâl olunan ümenâ-i şer‘-i şerîf ile meclis-i şer‘a gelip alâ vukū‘ihî inhâ ve takrîr etmeğin, mûcebiyle ba‘de’t-tenbîh, mâ vaka‘a bi’t-taleb ketb olundu. Fî 15 min şehri Rebî‘ilevvel sene [1]139.<br><br><br>Şuhûdü’l-hâl: Kethüdâ-yı habbâzân Mehmed Ağa b. Ali, yiğitbaşı Ömer Çelebi b. Hacı Mehmed, salcı Ali Çelebi b. Mahmud, kethüdâ-yı Beyzâ Hacı İbrahim, çardak çorbacısı Ömer Ağa, pazarbaşı Mehmed Ağa b. Hacı Hüseyin, diğer pazarbaşı Mehmed Ağa, el-Hâc Mustafa b. el-Hâc Ali, el-Hâc İbrahim b. Mustafa, el-Hâc Mehmed b. İsmail, el-Hâc Hüseyin b. Hasan, el-Hâc Abdünnebi b. Abdülganî, Mehmed Yazıcı b. Nurullah, el-Hâc Mustafa b. Ahmed, el-Hâc İsmail b. Ahmed, el-Hâc Mehmed Boyacızâde, Kürdzâde Hacı Musa, el-Hâc Mehmed Davudzâde, bölükbaşı Hasan Beşe, el-Hâc Ahmed b. Abdullah, bakkal Hacı Hasan b. Abdullah, el-Hâc Hüseyin İzmirî, Hüseyin Beşe Usta-i Çardak, bakkal el-Hâc Halil, es-Seyyid Mustafa Beşe, el-Hâc İsmail İzmirî.</p>          <br><a title="Önceki sayfa" style="text-decoration:none" href="./ayrmetin.php?idno=29199"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29201"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist024&bsm=ist024b304"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist024&bsm=ist024o571"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>