﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 580 Numaralı Sicil (H. 1221-1222 / M. 1806-1808)<br>cilt: 84,&nbsp;sayfa: 134<br>Hüküm no: 117<br>Orijinal metin no: [10b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Atlascı İstefan’ın üç bin yüz guruş alacağı olduğu iddiasıyla Askerîoğlu Yoseb aleyhine açtığı davada bin altı yüz guruşa sulh olduğu</b><br><br>Tahakkuk-ı özr-i şer‘îye binâen husûs-ı âti’z-zikri mahallinde istimâ‘ ve fasl [ü] hasm için bi’t-taleb cânib-i şerî‘at-i garrâdan me’zûnen bi’l-hükm mürsel Vekāyi‘ Kâtibi Şerîf Mehmed Emin Efendi dâ‘îleri mahrûse-i Galata’da Sultan Bayezid Mahallesi’nde kâin Atlascı İstefan zimmînin menziline varıp huzûr-ı Müslimînde akd-i meclis-i şer‘-i âlî eyledikde mesfûr İstefan v. Bezzâz Sahak meclis-i ma‘kūd-ı mezkûrda Askerîoğlu Yoseb v. Andon zimmî muvâcehesinde işbu târih-i i‘lâmdan on iki sene mukaddem mersûm Yoseb zimmîye mâlımdan ikrâz ve teslîm eylediğim üç bin yüz guruş zimmetinde alacak hakkım olmağla hâlâ taleb ederim deyü da‘vâ eylediğimde ol dahi ber-vech-i muharrer ikrâr edip lâkin târih-i mezkûrdan beri sana bilâ-devr-i şer‘î ribâ nâmıyla bâ-defter-i müfredât ceste ceste üç bin iki yüz elli guruş mâlımdan medfû‘um olmağla meblağ-ı mezkûrun üç bin yüz guruşu deynime mahsûben fürûnihâde kılınıp bâkī yüz elli guruşu taleb ederim deyü benden da‘vâya tasaddî-birle beynimizde ba‘de vukū‘ı’l-münâza‘a ve bâ-vesâtet-i muslihîn beni da‘vâ-yı mezkûremden mersûm Yoseb zimmî ile bin altı yüz guruş üzerine inşâ-i akd-i sulh eylediklerinde ol dahi sulh-ı mezkûru ba‘de’l-kabûl ben mâ‘adâ bin beş yüz guruşa müte‘allika da‘vâdan mersûm Yoseb zimmînin zimmetini ibrâ ve iskāt ol dahi bilâ-devr-i şer‘î ribâ nâmıyla benden iddi‘â eylediği üç bin iki yüz elli guruşa müte‘allika da‘vâdan kezâlik benim zimmetimi ibrâ ve iskāt ve herbirimiz ber-vech-i muharrer âharın ibrâsını ba‘de’l-kabûl bedel-i sulh-ı mezkûrdan mersûm Yoseb zimmî zimmetinde alacağım meblağ-ı merkūm bin altı yüz guruşun bin guruşunu mi‘mâr hizmetkârlarından işbu hâzır bi’l-meclis Andon v. İsayi zimmîye cihet-i karzdan deynim olan bin guruşa mahsûben havâle-i makbûle-i sahîha-i şer‘iyye ile havâle eylediğimde onlar dahi havâle-i mezkûreyi kabûl edip bu vechile hâzır-ı mersûm Andon zimmîye deynim olan bin guruşdan zimmetim berî olmuşdur ve mersûm Yoseb zimmî zimmetinde bedel-i sulh-ı merkūmdan altı yüz guruş alacak hakkım bâkī kalmışdır deyü müdde‘î-i mukırr-ı mersûm İstefan zimmîyi bi’l-cümle kelimât-ı meşrûhasında hâzır-ı mesfûr Andon zimmî ile mersûm Yoseb zimmîden herbiri ba‘de’t-tasdîk ve mersûm Yoseb zimmî ibrâdan müstesnâ bedel-i sulh-ı merkūm bin altı yüz guruş ber-vech-i tafsîl hâzır-ı mersûm Andon zimmî ile mesfûr İstefan zimmîye deyni olduğunu tâyi‘an ve kat‘iyyen ikrâr u i‘tirâf etmeğin alâ-mûcibi ikrârihi bedel-i sulh-ı merkūm bin altı yüz guruşun bin guruşunu bi-tarîkı’l-havâle hâzır-ı mersûm Andon zimmîye ve bâkī altı yüz guruşunu müdde‘î-i mesfûr İstefan zimmîye edâsıyla mesfûr Yoseb zimmîyi ilzâm eylediğini kâtib-i mezbûr mahallinde tahrîr ve ma‘an mürsel ümenâ-i şer‘le meclis-i şer‘a gelip alâ-vukū‘ihî inhâ eylediği ba‘de’t-tenfîz ve’t-tescîl bi’l-iltimâs Galata Mahkemesi’nden huzûr-ı âlîlerine i‘lâm olundu.<br><br>Fî-gurreti Ra sene [1]221.</p>          <br><a title="Önceki sayfa" style="text-decoration:none" href="./ayrmetin.php?idno=22312"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=22314"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt580&bsm=glt580b134"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt580&bsm=glt580o494"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>