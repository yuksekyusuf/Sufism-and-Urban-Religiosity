﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 206<br>Hüküm no: 144<br>Orijinal metin no: [31a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Berber Mehmed Usta b. Mehmed’in, berber gediğini başka bir yere nakletmesi gerektiği</b><br><br>Husûsla berber gediği nakli<br><br>Ma‘rûz<br><br>Sâdır olan fermân-ı âlîlerine imtisâlen zikri âtî husûsu mahâllinde lede’l-mu‘âyene keşf ve tahrîr-içün taraf-ı dâ‘iyânemden me’zûnen irsâl olunan Kâtib Mehmed Hidâyetullâh Efendi dâ‘îleri [ve] hâssa mi‘mârı hulefâsından Mehmed Tahir ve Abdullah Halîfeler ile nezâret-i hazret-i sadâret-penâhîde âsûde evkāfdan Ebulfeth Sultân Mehmed Han -aleyhi’r-rahmetü ve’l-gufrân- hazretlerinin vakfından olup câmi‘-i şerîf-i mezkûr civârında Karaman-ı Kebîr’de bu def‘a bâ-irâde-i seniyye nef‘an li’l-vakf üzerine müceddeden dekâkîn binâ olunmakda olan bîmarhâne arsasında Enserciler karşısında küşâd olunan kapıdan girerken sağ cânibde birinci olarak binâsına şurû‘ olunacak mi‘mârân-ı mezbûrân misâhalarıyla tûlen on buçuk arzan dokuz zirâ‘ olarak alâmât-ı fâsıla vaz‘ıyla mümtâz olan zikri âtî dükkân arsasına varıp huzûr-ı Müslimînde akd-i meclis-i şer‘-i nebevî ettikde sahib-i arzuhâl Berber es-Seyyid el-Hâc Mehmed Usta b. es-Seyyid Mehmed nâm kimesne meclis-i ma‘kūd-ı mezkûrda vakf-ı şerîf-i mezkûrun kāimmakām-ı mütevellîsi dergâh-ı mu‘allâ kapıcıbaşılarından sa‘âdetlü Osman Bey tarafından mürsel tasdîka vekîl-i şer‘îsi mühürdâr-ı vakf mevâlî-i ızâmdan fazîletlü es-Seyyid Mehmed Said Efendi b. Hâfız Mehmed Sâlim Efendi hazır olduğu hâlde işbu arzuhâl hâmişine ihrâc olunan Başmuhâsebe derkenârı mantûkunca vakf-ı şerîf-i mezkûr müsakkafâtından câmi‘-i şerîf havlîsinde kolluk sırasında Mustafa Usta dükkânı ittisâlinde kâin bir bâb berber dükkânı derûnunda mevcûde benim ismime mukayyed şurût-ı nizâmda [nizâma] dâhil beyne’l-esnâf gedik ta‘bîr olunur mâlik olduğum âlât-ı lâzıme-i ma‘lûmeyi hâvî olan dükkân-ı mezkûr bundan akdem bâ-irâde-i aliyye sâir etrâfında olan dekâkîn ile hedm olunmağla zikrolunan gedik âlât-ı lâzımesi bilâ-mu‘accele mütevellî-i müvekkil-i mûmâ-ileyhin senevî yirmi guruş icâre-i müeccele ile bana îcâr ben dahi istîcâr ve kabûl edip ol vechile taht-ı tasarrufumda olan arsa-i mahdûde-i mezkûre üzerine mâlımla teberru‘an li’l-vakf mu‘accelesine mahsûben binâ edeceğim berber dükkânına naklolunmak bâbında müsâ‘ade-i aliyye erzânî buyurulmak niyâzımdır dediğini vekîl-i mûmâ-ileyh ba‘de’t-tasdîk bu makūle berber gediği âhar gedikden hâlî kurb ve civâr olan dükkâna naklolunageldiğini hazır bi’l-meclis mazbûtü’l-esâmî esnâf-ı mezkûre kethudâsı ve şeyhi ve çavuşu ve sâir ustalar ihbâr eylediklerini kâtib-i mûmâ-ileyh mahâllinde ketb ü tahrîr ve ma‘an meb‘ûs ümenâ-i şer‘le meclis-i şer‘a gelip alâ-vukū‘ihî inhâ ve takrîr etmeğin bu sûretde gedik-i mezkûrun mahâll-i evveli kaydı kaleminden ref‘ ve terkīn ve mahâll-i sânîye nakl ile sahib-i arzuhâl merkūm Berber es-Seyyid el-Hâc Mehmed yedine bir kıt‘a sûret i‘tâsı muktezâ-yı maslahat olduğu İstanbul Mahkemesi’nden huzûr.<br><br>Fî 26 R sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33570"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33572"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b206"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o590"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>