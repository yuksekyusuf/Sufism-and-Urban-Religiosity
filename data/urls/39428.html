﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 156<br>Hüküm no: 136<br>Orijinal metin no: [25b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefât eden Mustafa Bey b. Abdullah’ın zimmetinde kalan ve karısı Hatice’nin mehrine âid olan eşyâyı eski Karatine sâbık kadısı Abdulbâki Efendi b. Ali’nin gasbetmediği</b><br><br>Vilâyet-i Rumeli’nde Karatine kazâsına tâbi‘ İbsarı nâm karyede sâkine olan Hatice nâm hatun tarafından husûs-ı âtiyyü’z-zikre vekîl olup mahzar-ı hasm-ı şer‘îde bimâ hüve nehcü’s-sübût şer‘an vekâleti sâbite olan babası Osman Hoca b. Mustafa mahfil-i kazâda sâbıkā kazâ-i mezbûr kādısı olan bâ‘isü’l-kitâb fahrü’l-kuzât Abdulbâki Efendi b. Ali mahzarında bi’l-vekâle üzerine takrîr ve da‘vâ edip müvekkilem mezbûre Hatice’nin bundan akdem müteveffâ olup zevci olan Mustafa Bey b. Abdullah nâm cündî zimmetinde dokuz yüz bin akçe mehr-i müecceli olup müşârun-ileyh Abdulbâki Efendi huzûrunda kazâ-i merkūmda mesfûr Mustafa Bey’in sulbî oğlu Zülfikar Bey muvâcehesinde şuhûd-ı udûl ile isbât eyledikden sonra mezbûr Zülfikar Bey dahi meblağ-ı mersûm mukābelesinde müteveffâ-yı mezbûrun terekesinden bin beş yüz akçe kıymetli bir câme ve üç yüz akçe kıymetli dört sahan ve üçer yüz akçe kıymetli iki börek tepsisi ve bir kefkiri müvekkileme def‘ u teslîm edip ol dahi kabz eyledikden sonra müşârun-ileyh Abdulbâki Efendi zikr olunan eşyâyı ahz u kabz eyledi alıverilmek taleb ederim dedikde gıbbe’s-suâl ve’l-inkâr müdde‘î-i merkūmdan da‘vâsına mutâbık beyyine taleb olundukda ikāmet-i beyyineden âciz olup istihlâf eylediğimde müşârun-ileyh Abdulbâki Efendi dahi zikr olunan eşyâyı bi tarîki’l-gasb ahz u kabz etmekle el-ân müvekkile-i mersûmeye reddi üzerine vâcib olmadığına alâ-vefki’l-mesʼûl yemîn billâhi’l-aliyyi’l-a‘lâ etmeğin mâ vaka‘a bi’t-taleb ketb ve imlâ olundu.<br><br>Hurrire fî-evâhiri Şa‘bâni’l-mu‘azzam li-sene selâse ve selâsîn ve elf.<br><br>Şuhûdü’l-hâl: Umdetü’l-kuzât Mevlânâ Mehmed Efendi b. el-müvellâ el-merhûm Abdülhalim Efendi, kıdvetü’l-kuzât Mevlânâ Abdülkerim Efendi eş-şehîr Şeyhzâde, Mustafa Efendi b. el-kādı, Hasan Çelebi b. ( ) el-müderris, Ahmed Efendi el-müderris, el-Hâc Mahmud b. İsa, Mehmed b. Mustafa ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=39427"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39429"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b156"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o412"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>