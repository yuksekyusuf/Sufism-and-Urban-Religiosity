﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 428<br>Hüküm no: 443<br>Orijinal metin no: [103a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hadice bt. Mustafa’nın cariyesi Fehmi’yi gasbedip satan Zeyneb bt. Ali’ye bedelini ödemesi için tenbih olunduğu [Aşağıdaki üç i‘lâm aynı konuda olduğu için tek özet yapılmıştır. (Ed.)]</b><br><br>Râşid Efendi hazretlerinin nâibi Ahmed Efendi’nin mührü ile.<br><br>Ma‘rûz<br><br>Kapıkethüdâsı Mahmud Beşe mübâşeretiyle Bâb Mahkemesi’ne ihzâr olunan Zeyneb bt. Ali nâm hatundan hasmı Hadice bt. Mustafa nâm hatun meclis-i şer‘de yedimde mülküm olan Rusiyyetü’l-asl Fehmi nâm bir re’s câriye-i memlûkem bundan akdem yedimden ibâk ve mezbûre Zeyneb’in menziline varıp mezbûre Zeyneb dahi câriye-i merkūmeyi fuzûlî ahz u gasb ve âhara bey‘le istihlâk etmeğin câriye-i mezbûrenin yevm-i gasbda dört yüz guruş kıymeti olduğu ecilden meblağ-ı mezbûru mezbûre Zeyneb’den taleb ederim deyü da‘vâ eyledikde mezbûre Zeyneb cevâbında müdde‘iyye-i mezbûrenin câriye-i memlûke-i mezkûresini ber-vech-i muharrer bi-gayr-ı hakkın gasb ve yüz elli guruş semen-i makbûza âhara bey‘le istihlâk eylediğini ikrâr edip lâkin yevm-i gasbda câriye-i mezkûrenin yüz elli guruşdan ziyâde kıymeti olduğunu inkâr etmeğin mûcebince mertebe-i ikrârı olan yüz elli guruşu müdde‘iyye mezbûre Hadice’ye bi-tarîkı’d-damân edâya mezbûre Zeyneb’e ba‘de’t-tenbîh müdde‘iyye-i mezbûre Hadice câriye-i mezbûre kıymetinden müdde‘âsı olan ziyâde-i mezkûreyi beyâna havâle olunduğu bi’l-iltimâs huzûr-ı âlîlerine i‘lâm olundu. Fermân men-lehü’l-emrindir.<br><br>Fî 4 R sene 1143.<br><br>Kezâlik yine Ahmed Efendi’nin mührü ile.<br><br>Ma‘rûz<br><br>Derûn-ı i‘lâmda mezkûr Fehmi nâm câriyenin yevm-i gasbda kıymeti dört yüz guruş idiğini müdde‘iyye-i mezbûre Hadice Hatun mezbûre Zeyneb muvâcehesinde şuhûd-ı udûlden Sultan Selim’de sâkin Mustafa Çelebi b. İbrahim ve Alipaşa’da sâkin Simkeş Mehmed Çelebi b. Ahmed nâm kimesneler ile isbât etmeğin mûcebince meblağ-ı mahkûmun-bih mezbûr yüz elli guruşdan ziyâde iki yüz elli guruşu dahi müdde‘iyye-i mezbûreye edâya mezbûre Zeyneb’e tenbîh olunduğu bi’l-iltimâs huzûr-ı âlîlerinde i‘lâm olundu. Fermân men-lehü’l-emrindir.<br><br>Fî 11 R sene [1]143.<br><br>Efendi hazretlerinin mührü ile.<br><br>Ma‘rûz<br><br>Derûn-ı i‘lâmda mastûrü’l-ism Hadice Hatun hasmı olup derûn-ı i‘lâmda mastûrü’l-ism Zeyneb Hatun üzerine işbu i‘lâm mantûkunca hükm-i şer‘î lâhık olan yüz elli guruşdan mukaddemâ on guruşu kabz edip bu def‘a dahi yirmi guruşu ahz u kabz eylediğinden sonra kırk guruşun beher mâh yirmişer paradan seksen ayda kırk guruşunu kendiye teslîm etmek üzere te’cîl ve taksît eyledikde ol dahi kabûl ve ber-vech-i muharrer edâya ta‘ahhüd eylediğinden sonra merkūme Hadice mâ‘adâ mezbûre Zeyneb zimmetinde bâkī kalan seksen guruş hakkından min-ba‘d Zeyneb’in zimmetini ibrâ ve iskāt eylediği tescîl olunmuşdur.<br><br>Fî 22 Safer sene [1]143.<br><br>Bu üç i‘lâm bir maddedir.</p>          <br><a title="Önceki sayfa" style="text-decoration:none" href="./ayrmetin.php?idno=5366"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5368"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b428"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o662"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>