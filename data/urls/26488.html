﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 406<br>Hüküm no: 479<br>Orijinal metin no: [43a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ahmed Beşe b. Mustafa’nın menzilinin damlalığına haksız yere müdahale eden Bağdad Ağası Ali b. Ahmed’in bundan menedilmesi</b><br><br>Husûs-ı âti’l-beyânın mahallinde istimâ‘ ve tahrîri iltimâs olunmağın, savb-ı şer‘den irsâl olunan Mevlânâ Brusî Hüseyin Efendi mahmiye-i İstanbul’da Manisalı Çelebi mahallesinde Hümâ Hâtun vakfı olan odalara varıp zeyl-i kitâbda isimleri mastûr müslimîn huzûrunda akd-i meclis-i şer‘ eyledikde mahalle-i merkūme ahâlîsinden bâ‘isü’l-kitâb Ahmed Beşe b. Mustafa meclis-i mezbûrda icâreteyn-i ma‘lûmeteyn ile mutasarrıf ve vâzı‘u’l-yed olduğu şer‘an sâbit olan fahrü’l-akrân sâbıkan Bağdad Ağası olan Ali Ağa b. Ahmed tarafından husûs-ı âti’z-zikre vekîl olup el-Hâc Mustafa Çelebi b. Durmuş ve Kadri Beşe b. Ebûbekir nâm kimesneler şehâdetleri ile vekâleti sâbite olan Mehmed Çelebi b. Mustafa mahzarında vakf-ı mezbûr mütevellîsi Mehmed Ağa b. Sefer muvâcehesinde üzerine da‘vâ edip mukaddemâ mülküm olup mahalle-i merkūmede vâki‘ lede’l-ahâlî ma‘lûmü’l-hudûd menzilimin tûlen yirmi zirâ‘ ve arzen yirmi parmak damlalığı var iken müvekkil-i müşârün-ileyh Ali Ağa vaz‘-ı yed etmiş idi hâlâ mârrü’z-zikr damlalıkdan kasr-ı yedine ve makarr-ı nisvân olan mahalle havâlesini ve buçuk zirâ‘ damlalığı olduğunu ikrâr, ziyâdeyi inkâr eyledikde müdde‘î-i mezbûrdan ziyâdeyi mübeyyene beyyine taleb olundukda udûl-i müslimînden olup [43b] mahalle-i merkūme ahâlîsinden İmâm Mustafa Efendi b. Mehmed ve Mahmud Çavuş b. Nasûh ve Ahmed Çelebi b. Halil ve İlyas Çelebi b. Hasan nâm kimesneler li ecli’ş-şehâde meclis-i şer‘a hâzırûn olup fi’l-vâki‘ mezbûr Ahmed Beşe’nin menzil-i mezbûrunun damlalığı işbu Hâssa mi‘mârı üstâd mesâha eylediği tûlen yirmi sekiz zirâ‘ ve yirmi parmakdır, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle oldukdan sonra zikr olunan damlalıkdan müşârün-ileyh Ali Ağa’nın kasr-ı yedi ve havâleyi dahi def‘i için vekîl-i mezbûra tenbîh olundukdan sonra vâki‘ hâli Mevlânâ-yı mezbûr mahallinde tahrîr, ba‘dehû ma‘an irsâl olunan kamçıcı Mustafa ile meclis-i şer‘a gelip alâ vukū‘ihi inhâ ve takrîr etmeğin Mevlânâ-yı mezbûrun vech-i muharrer üzre istimâ‘ ve hükmü ba‘de’t-tenfîz, mâ vaka‘a bi’t-taleb ketb olundu. Fi’l-yevmi’t-tâsi‘ aşer min Zilhicceti’ş-şerîfe li sene selâse ve seb‘în ve elf.<br><br><br>Şuhûdü’l-hâl: Seyfullah Efendi b. Osman el-İmâm, Ali Efendi b. Hüseyin, Mehmed Çelebi b. Mehmed, Mehmed Beşe b. Ali, Ali Çelebi b. el-Hâc Memi, Ahmed Çelebi b. Ali, Mehmed Beşe b. Mustafa, Kadri Beşe b. Ebûbekir.</p>          <br><a title="Önceki sayfa" style="text-decoration:none" href="./ayrmetin.php?idno=26487"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26489"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b406"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1075"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>