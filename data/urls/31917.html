﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 519<br>Hüküm no: 509<br>Orijinal metin no: [74b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Despino bt. Filip’in tasarrufunda olan yanmış değirmen arsası üzerine yaptırdığı binayı üç yüz elli kuruş bedel karşılığından Galata Berberler Kethudası Mustafa Çelebi’ye devrettiği</b><br><br>Galata’da menzil havası ferâğı<br><br>Ma‘rûz<br><br>Mübârek rikâb-ı kamer-tâb-ı hüsrevânîye takdîm-i arzuhâl eden şahsı mu‘arrefe Despino bt. Filip nâm Nasrâniye Çarşamba günü arz odasında huzûr-ı hazret-i sadâret-penâhîde Haremeyn-i Şerifeyn müfettişi müderrisîn-i kirâm-ı zevi’l-ihtirâmdan Paşmakcızâde fazîletlü es-Seyyid Mehmed Zeki Efendi hâzır olduğu hâlde akd olunan meclis-i şer‘de derûn-ı arzuhâlde mezkûrü’l-ism Galata Berberler Kethudâsı es-Seyyid Mustafa Çelebi b. es-Seyyid el-Hâc Ahmed mahzarında Dârü’s-sa‘âdeti’ş-şerîfe ağası hazretlerinin nezâretlerinde âsûde evkāfdan Mercan Ağa Câmi‘-i şerîfinde eczâ-i şerîfe ve minber vaz‘ eden Frenk Ali Ağa Vakfı’nın mütevellîsi Halil Efendi tarafından mürsel câbî-i vakf Türbedârzâde Mustafa Efendi hâzır olduğu hâlde vakf-ı mezbûr müsakkafâtından olup Galata’da Eğrikapı dâhilinde kâin beher şehr otuz akçe icâre-i müecceleli ma‘lûmü’l-hudûd menzil arsası üzerinde olan binâsıyla ber-mûceb-i temessük mütevellî benim ve ittisâlinde beher şehr altmış akçe icâre-i müecceleli bir kıt‘a değirmen arsası üzerine olan binâsıyla bâ-temessük-i mütevellî mezbûr es-Seyyid Mustafa Çelebi’nin taht-ı tasarrufumuzda iken menzil ve değirmen-i mezkûrlar bundan akdem vukū‘ bulan harîkde muhterik olup arsa-i sırfa kaldıkdan sonra mezbûr es-Seyyid Mustafa değirmen-i mezkûru ben dahi menzil-i merkūmu herbirimiz binâya şürû‘ eylediğimizde benim işbu yedimde olan mütevellî temessükü mantûkunca değirmen-i mezkûrun terbî‘an yirmi beş zirâ‘ mahâllinin ulvî mutasarrıf olduğum menzil-i mezkûr müştemilâtından olmak üzere taht-ı tasarrufumda olduğuna binâen kadîmi üzere ol-mikdâr mahâllinin ulüvvüne oda binâ etmek murâd eylediğimde mezbûr es-Seyyid Mustafa bir takrîb beni men‘ ve zikri mürûr eden ol-mikdâr ulüvv mahâllini fuzûlî zabt etmekle mahâll-i mezkûrdan keff-i yedine merkūm es-Seyyid Mustafa Çelebi’ye tenbîh olunmak matlûbumdur deyü mütevellî vekîli hâzır-ı mezbûrun tasdîkiyle da‘vâ eylediğimde mezbûr es-Seyyid Mustafa dahi müdde‘âmı tasdîk lâkin değirmen-i mezkûr ve gerek menzil-i merkūm ebniyeleri tekmîl olmuş olduğuna mebnî beynimize muslihûn tavassut edip ben ber-vech-i muharrer mutasarrıf olduğum terbî‘an yirmi beş zirâ‘ ulüvv mahâllini beher şehr yedi buçuk akçe icâre-i müeccele ifrâz ve ta‘yîniyle üç yüz elli guruş bedel-i makbûz mukābilesinde bâ-re’y-i mütevellî mezbûr es-Seyyid Mustafa Çelebi’ye ferâğ-ı kat‘î-i mu‘teber ile ferâğ ve tefvîz eylediğimde ol dahi ber-vech-i muharrer tefevvüz ve kabûl edip ben mahâll-i mezkûra ol dahi bana medfû‘u olan bedel-i merkūmun adem-i istifâsına ve hukūk-ı sâireye müte‘allika âmme-i de‘âvîden herbirimiz âharın zimmetini kabûlü hâvî ibrâ ve iskāt eyledik dediğini mezbûr es-Seyyid Mustafa Çelebi tasdîk ve mütevellî vekîli hâzır-ı mezbûr dahi Nasrâniye-i mersûmenin mutasarrıfe olduğu menzil-i merkūmun şehriye otuz akçe icâre-i müeccele-i mezkûresinden bâlâda zikr olunduğu üzere ancak yedi buçuk akçesini ifrâz edip sâlifü’z-zikr ol-mikdâr ulüv mahâlli’çün bi’t-terâzî ta‘yîn birle merkūm es-Seyyid Mustafa Çelebi’nin tasarrufuna izin verip bu vechile külliyen kat‘-ı münâza‘a eyledikleri İstanbul Mahkemesi’ne huzûr.<br><br>Fî 24 Receb sene [1]223.</p>          <br><a title="Önceki sayfa" style="text-decoration:none" href="./ayrmetin.php?idno=31916"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31918"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b519"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o598"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>