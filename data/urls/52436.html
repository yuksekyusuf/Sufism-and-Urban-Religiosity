﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 133<br>Hüküm no: 126<br>Orijinal metin no: [39a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İznikmid’de Haremeyn vakfına ait korudan ağaç kesen İbrahim Beşe’nin ağaçların bedelini ödemesi</b><br><br>Netîcesi Haremeyn-i muhteremeyn —şerefehallâhu te‘âlâya— meşrûta olmak üzere vilâyet-i Anadolu’da medîne-i İznikmid kurbünde Evrenkös? hudûdu dâhilinde hâs yerleri demekle ma‘rûf mevzi‘de vâki‘ Kadıköyü nâm-ı diğer Çiftlik mütevellîsi demekle ma‘rûf vakıf çiftliğin evlâdiyet ve meşrûtiyyet üzere mütevellîsi olan işbu sâhibü’l-vesîka es-Seyyid Abdülbaki Efendi b. el-Hâc Ebubekir Efendi nâm kimesne meclis-i şer‘-i hatîrde İbrahim Beşe b. Ahmed nâm kimesne mahzarında bi’t-tevliye üzerine da‘vâ ve takrîr-i kelâm edip zikr olunan meşrûtiyyet üzere mütevellîsi olduğum çiftlik bir kıt‘a mer‘âsının hudûdu bir tarafdan Başiskele tarafında vâki‘ kemer taş köprü ve bir tarafdan Yuvacık karyesine gider kaldırımlı tarîk-i âm ve bir tarafdan Kiler suyu tarafında vâki‘ el-Hâc Ahmed b. Mehmed b. Ali nâm kimesnenin tasarrufunda olan harman tarla ve bir tarafdan Kiler suyunun deryâya duhûl eylediği mahallinde leb-i deryâ ile Başiskele tarafında vâki‘ kemer taş köprünün hizâsına müntehî olup lâkin mer‘â-yı mahdûdun evâsıtında vâki‘ deryâya cârî değirmen harkı üzerinde mebnî deryâ kurbünde vâki‘ âhar kemer taş köprü mahallinden Başiskele tarafında vâki‘ kemer taş köprüye varınca bu hudûd ile mahdûd olan [39b] mahal mütevellîsi olduğum vakıf çiftlik-i merkūmun mahsûs ve müstakil mer‘â-yı kadîmi olup çiftlik-i merkūm ahâlîsi hudûd-ı mezkûr dâhilinde hayvanlarını müstakıllen ra’y ettirip otundan ve suyundan intifâ‘ edegelmişlerdir ve değirmen harkı üzerinde kemer taş köprüden Kiler suyu tarafından harman tarlaya varınca arsa-i hâliye zikr olunan çiftlik ile Beşir Ağa çiftliği demekle ma‘rûf çiftlik arasında vâki‘ olup bu iki çiftlik ahâlîlerinin ale’l-iştirâk kadîmî mer‘âları olmak üzere hayvanlarını otladagelmişlerdir Kızılağaçlık demekle ma‘rûf vakıf koru-yı mahsûs müstakil mer‘ânın hudû[du] dâhilinde olup koru-yı merkūmdan mezbûr İbrahim Beşe bilâ-izn-i mütevellî on beş aded eşcârını kat‘ etmekle yedimde olan fetvâ-i şerîfe mûcebince kāimen kıymetlerini vakf için bi’t-tevliye taleb ederim suâl olunsun dedikde gıbbe’s-suâl mezbûr İbrahim Beşe cevâbında zikr olunan korudan sekiz aded eşcâr kat‘ eylediğini ikrâr lâkin koru-yı merkūm çiftlik-i mezkûrun müstakil re‘âyâsı [mer‘âsı] hudûdu dâhilinde olduğunu inkâr edicek mütevellî-i merkūmdan müdde‘âsına mübeyyine beyyine taleb olundukda udûl-ı Müslimînden medîne-i İznikmid’de Yenimahalle ahâlîsinden olup medîne-i Üsküdar’da müsâfiren sâkin Ahmed Çelebi b. Abdullah ve Mehmed Çelebi b. Mustafa ve İsmail Çelebi b. İbrahim ve el-Hâc Süleyman b. İbrahim nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-hakīka hâl mütevellî-i mûmâ-ileyhin bâlâda bast ü beyân eylediği vech üzere olup hudûd-ı mezkûru ile mahdûd olan mahall-i mezkûr vakıf çiftliğ[in] kadîmî mer‘â[sı] olup çiftlik-i merkūm ahâlîleri hudûd-ı mezkûre dâhilinde mer‘âları olmak üzere hayvanlarını ra‘y ve otundan ve suyundan intifâ‘ edegelip lâkin değirmen-i merkūm üzerinde mebnî kemer taş köprüden Kiler tarafında olup el-Hâc Ahmed b. Mehmed b. Ali’nin tasarrufunda olan harman tarlaya varınca bu arsa-i hâliye zikr olunan vakıf çiftlik ile Beşir Ağa çiftliği demekle ma‘rûf çiftlik arasında vâki‘ olup bu iki çiftlik ahâlîleri ale’l-iştirâk mer‘âları olmak üzere kadîmden hayvanlarını bu arsada [ra‘y ede]gelmişlerdir ve Kızılağaçlık demekle ma‘rûf koru-yı mahsûs [ve] müstakil mer‘ânın hudûdu dâhilindedir bizler bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde mezbûr İbrahim Beşe arsa-i mezbûre hâric-i beldede olmağla vech-i muharrer üzere olan da‘vâ mesmû‘a ve ikāmet olunan beyyine makbûle olmaz deyü da‘vâya tasaddî eyledikde mütevellî-i merkūmun yedinde olan fetvâ-i şerîfe hâric-i beldede olan arsanın hudûdunu ashâb-ı hudûd isimleriyle ve hudûdlarıyla isimlerini zikr ü beyân eden kimesnelerin şehâdetleri makbûle olur deyü ibrâz eylediği fetvâ-i şerîfede [40a] musarrah olmağın şâhidûn-ı mezbûrûn ba‘de’t-ta‘dîl ve’t-tezkiye şehâdetleri makbûle olmağın mûcebince ba‘de’l-hükm ve’t-tenbîh mâ hüve’l-vâki‘ bi’t-taleb ketb olundu.<br><br>Fî 10 min-Rebî‘ülâhir sene 1150<br><br>Şuhûdü’l-hâl: Hasan Ağa b. Mehmed, Molla Ahmed b. Mustafa, Yakub Ağa b. Mehmed, Hatîb Mustafa Efendi b. Molla Hasan İznikmid’den ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=52435"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52437"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b133"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o300"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>