﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 457<br>Hüküm no: 561<br>Orijinal metin no: [103a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Musli Bey b. Hüseyin’in Para vakfının tescili</b><br><br>Elhamdülillâhi’l-vâkıfı alâ-küllî hâlin el-muttali‘i alâ mâ-lâhe bi’l-bâl ve’s-salâtü ve’s-selâmü alâ-seyyidinâ Muhammedin azîmü’l-halk kerîmü’l-hısâl ve alâ-âlihî ve ashâbihî ve alâ-men tebi‘ahum bi-ihsânin ilâ-yevmi’l-haşrı ve’s-suâl, ammâ ba‘d işbu kitâb-ı sıhhat-nisâbın tahrîrine bâ‘is ü bâdî ve bu hitâb-ı müşkîn nikābın tastîrine sebeb oldur ki: Dârü’l-hilâfeti’l-aliyye Kostantıniyyetü’l-mahmiye -humiyet ani’l-âfâti ve’l-beliyyede- Sultan Süleyman Hân -aleyhi’r-rahmetü ve’l-gufrân- câmi‘-i şerîf ve ma‘bed-i latîfi mahallesi sâkinlerinden umdetü’l-akrân Musli Bey [103b] b. Hüseyin nâm kimesne meclis-i şer‘-i şerîf-i Ahmedî ve mahfil-i dîn-i münîf-i Muhammedî’de vakf-ı câi’l-beyâna mütevellî nasb u ta‘yîn olunan umdetü hameleti’l-Kur’ân Mehmed Efendi b. Habib nâm kimesne mahzarında ikrâr-ı tâm ve takrîr-i kelâm edip atyab emvâl ve ahsen menâlimden üç yüz kıt‘a esedî guruş ifrâz ve sâir emlâkimden mümtâz kılıp vakf-ı sahîh-i müebbed ve habs-i sarîh-i muhalled ile hasbeten lillâhi’l-ahad ve taleben li-merzâti’r-rabbi’s-samed vakf u habs edip mütevellî-i mezbûra teslîm eyleyüp, ol dahi vakfiyet üzere kabz ve tesellüm eyledikden sonra şöyle şart eyledim ki meblağ-ı mezbûr yed-i mütevellî ile senede onu on bir buçuk hesâbı üzere rehn-i kavî ve kefîl-i melî ve lede’l-hâce ikisinden biri ile ale’l-vechi’l-helâl istirbâh ve istiğlâl olunup bi-fazlillâhi te‘âlâ hâsıl olan ribh ve nemâsından yevmî iki akçesi cihet-i tevliyet olup mezbûr Mehmed Efendi hayâtda oldukça vazîfe-i mezkûre ile vakf-ı mezbûruma mütevellî olup ba‘de vefâtihî batnen ba‘de batnin ile’l-inkırâz evlâdı ve evlâd-ı evlâdı ve evlâd-ı evlâd-ı evlâdı mütevellî olalar ve ba‘de’l-inkırâz emr-i tevliyet-i mezkûre re’y-i hâkime müfevvez ola ve yevmî bir buçuk akçesi dahi cihet-i nezâret olup hayâtda olduğumca vakf-ı mezkûruma vazîfe-i mezbûre ile ben nâzır olam. Vefâtımdan sonra ile’l-inkırâz batnen ba‘de batnin evlâdım ve evlâd-ı evlâdım ve evlâd-ı evlâd-ı evlâdım vazîfe-i mezkûre ile nâzır olalar ve ba‘de’l-inkırâz İstanbul efendileri vazîfe-i mezkûre ile vakf-ı mezbûruma nâzır olalar ve yevmî bir akçe dahi cihet-i cibâyet olup diyânet ile ma‘rûf ve istikāmet ile mevsûf hıyânetden âbî bir kimesne câbî olup ba‘de edâi’l-hizmet vazîfe-i mezkûreye mutasarrıf ola ve yevmî iki akçesi ile dahi mahalle-i mezkûre sâkinelerinden iken bundan akdem vefât eden Saliha Hatun bt. Ahmed Çavuş’un medîne-i hazret-i Ebâ-Eyyûb Ensârî -radiye anhü’l-bârî- esvâkından Kaymakçılar sûkunda binâ eylediği Dârü’l-kurrâ’da olan talebeden dârü’l-kurrâ-i mezkûrun şeyhi olan kimesnenin ma‘rifetiyle bir kimesne cüzhân olup mahmiye-i mezkûre hısnı ebvâbından Unkapanı kapısı kurbünde Elvanzâde mahallesi mescid-i şerîfinde ba‘de edâi salâti’s-subh Kur’ân-ı azîmü’ş-şândan bir cüz-i şerîf tilâvet edip kereminden sevâbını merhûme-i merkūme Saliha Hatun’un rûhuna ihdâ eyleye ve yevmî dört akçesi dahi cihet-i va‘iziyye olup bir ehl-i ilm ve fâzıl kimesne Çarşamba günlerinde ba‘de edâ-i salâti’z-zuhr mahrûse-i Galata’da vâki‘ Arab Câmi‘i demekle ma‘rûf câmi‘-i kebîrde sâ‘id-i kürsî olup hâzır bi’l-meclis olan kimesnelere va‘z ü nasîhat edip vazîfe-i mezbûreye mutasarrıf ola ve bu va‘ziyye hayâtda oldukça el-Hâc Musa Efendi b. el-Hâc Mehmed’e meşrûta olup ba‘de vefâtihî re’y-i hâkime müfevveze ola ve eğer mürûr-ı eyyâm ve kürûr-ı a‘vâm ile şurût-ı mezkûreme ri‘âyet müte‘azzire olursa mutlakā fukarâ-i Müslimîne sarf oluna ve bu şurût-ı mezkûresini minvâl-i meşrûh üzere ta‘yîn ve tansîs edip hatm-i kelâm ve istîfa-i merâm eyledikde mütevellî-yi mezbûr merkūm Musli Bey’i cemî‘ kelimâtında şifâhen tasdîk ve vicâhen tahkīk etdikden sonra vâkıf-ı mezbûr inân-ı kelâmını semt-i âhara sarf edip mütevellî-i merkūm muvâcehesinde takrîr-i da‘vâ ve tasvîr-i müdde‘â edip vakf-ı nukūd ve zımnında olan şurût ve kuyûd inde’l-eimmeti’s-selâseti’n-nehârîr -aleyhim rahmetü’l-meliki’l-habîr- bâtıl ve hilye-i sıhhatden âtıl olmağın vakf-ı mezbûrdan rücû‘ eyledim deyü meblağ-ı mezbûru istirdâd edicek mütevellî-i reşîd cevâb-ı şedîde mütesaddî olup fi’l-hakīka lede’l-eimmeti’s-selâseti hâl-i vakf-ı nukūd minvâl-i mesrûd üzeredir lâkin imâm-ı mu‘teber hümâm-ı cennet-makar hazret-i İmâm Züfer’den İmâm Ensârî -aleyhimâ rahmetü’l-bârî- rivâyeti üzere vakf-ı nukūd ve zımnında olan şurût ve kuyûdun sıhhati emr-i mukarrerdir deyü teslîmden imtinâ‘ edip hâkim-i muvakkı‘-ı sadr-ı kitâb tûbâ-lehû ve hüsnü-meâb huzûrunda müterâfi‘ân ve fasl ü hasma tâlibân olduklarında hâkim-i mûmâ-ileyh -esbagallâhu te‘âlâ ni‘amehu aleyh hazretleri dahi cânib-i vakfı evlâ görüp vakf-ı mezkûrun rivâyet-i mezbûre üzerine sıhhatine hükm-i sahîh-i şer‘î ve kazâ-i sarîh-i mer‘î eyledikden sonra merkūm Musli Bey tekrâr nizâ‘a şürû‘ ve bast-ı mukaddemât rücû‘ edip eğerçi vakf-ı mezbûr hükm-i mesfûr ile sıhhat buldu, lâkin imâm-ı akdem hümâm-ı efham Ebu Hanife Kûfî cûziye hayrü’l-cezâ ve Kûfî hazretleri katında sıhhat müstelzim-i lüzûm olmamağla vakıfdan rücû‘a miknet ve fesh ü ibtâle kudret olmağın vakf-ı mezbûrdan bu vechile rücû‘ eyledim deyü tekrâr da‘vâ-yı istirdâd edicek mütevellî-i mezbûr yine cevâba tesaddî edip eğerçi imâm-ı mûmâ-ileyh -rahmetullâhi te‘âlâ aleyh- kavl-i şerîfi üzere sıhhat lüzûmu müstelzime değildir, lâkin imâmeyn-i hümâmeyn Ebu Yusuf Yakub b. İbrahim ve Muhammed b. el-Hasen eş-Şeybânî -aleyhimâ rahmetü’l-bârî- mezheb-i şerîflerinde sıhhat lüzûmdan gayr-ı müfârıkdır deyü tekrâr murâfa‘a ve def‘a-i uhrâ müdâfa‘a edip kazâ-i sâbıkı ahkâm ve emr-i vakfı ibrâm ricâsına lüzûm-ı vakfa kazâ iltimâs edicek hâkim-i mûmâ-ileyh -ahsenallâhu fi’d-dâreyni ileyh- dahi iltimâs-ı mütevellî-i mezbûra muvâfakat eyleyip mesûl fi’l-hükmolduğu hâlde vakf-ı mezkûrun lüzûmuna dahi merkūm Musli Bey mahzarında şerâit-i hükmi murâ‘î olduğu hâlde hükm-i sahîh-i şer‘î ve kazâ-i sarîh-i mer‘î eyleyip min-ba‘d vakf-ı mezbûr hükm-i mesfûr ile sahîh ve lâzım ve devâm ve te’bîdi müstelzim olup efrâd-ı [104a] âferîdeden bir ferde şer‘an nakz ü tahvîl ve tağyîr ü tebdîli mümteni‘ü’l-ihtimâl oldu. “Femen beddelehû ba‘demâ semi‘ahû fe-innemâ ismuhû ale’llezîne yübeddilûnehû innallâhe semî‘un alîm” ve ecrü’l-vâkıfi ale’l-hayyi’l-cevâdi’l-kerîm cerâ zâlik.<br><br>Ve hurrire fi’l-yevmi’r-râbi‘ aşer min-Şa‘bâni’l-mu‘azzam li-sene ihdâ ve semânîn ve elf.<br><br>Şuhûdü’l-hâl: Es-sâbikūn.</p>          <br><a title="Önceki sayfa" style="text-decoration:none" href="./ayrmetin.php?idno=2878"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2880"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b457"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o521"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>