﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 163<br>Hüküm no: 118<br>Orijinal metin no: [30a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kapıkethüdası Mehmed Ağa’nın vefât eden el-Hâc Mehmed’in hanımı Ayşe Hatun ve kızı Hatice ile birlikte vârisi olduğunu ispatlaması</b><br><br>Medîne-i Hazret-i Ebî Eyyüb el-Ensârî -aleyhi rahmetü rabbihi’l-bârî-’de Takyecibaşı Mahallesiʼnde sâkin iken bundan akdem vefât eden el-Hâc Mehmed b. Mehmed’in ber-vech-i âtî usûbet-i nesebiyye cihetinden vârisi ve li-ebeveyn er karındaşı oğlu olduğunu iddiʻâ eden Kapıkethüdâsı işbu râfiʻü’l-kitâb Mehmed Ağa b. Mustafa meclis-i şer‘-i şerîf-i enverde müteveffâ-i mezbûrun zevce-i menkûha-i metrûkesi ve sulbiye sagīre kızı Hadice’nin vâlidesi ve tesviye-i umûruna vasiyyesi olmağla tereke-i müteveffâ-i mezbûra bi’l-verâse ve’l-vesâye vâzıʻatü’l-yed olup zâtı ta‘rîf-i şer‘î ile mu‘arrefe olan Âişe Hatun bt. Abdullah mahzarında üzerine da‘vâ ve takrîr-i kelâm edip müteveffâ-i mezbûr el-Hâc Mehmed ile benim babam Mustafa li-ebeveyn karındaşlar olup babaları ismi Mehmed, dedeleri ismi Abdullah ve vâlideleri ismi Havvâ ve maskat-ı re’sleri vilâyet-i Anadolu’da Ayaş kazâsına tâbi‘ Üregin? karyesi olup müteveffâ-i mezbûrun verâseti zevcesi mezbûre Âişe Hatun ile sulbiye sagīre kızı Hadice’ye ve bana münhasıra ve terekesine bizden gayrı müstahikk-ı âhar olmayıp müteveffâ-i mezbûrun terekesi sekiz sehmden i‘tibâr olunup sihâm-ı mezbûreden bir sehmi zevcesi mezbûreye ve dört sehmi kızı sagīre-i mezbûreye ve bâkī üç sehmi bana isâbet etmekle müteveffâ-i mezbûrun terekesinden tashîh-i merkūm üzere hisse-i irsiyyemi mezbûre Âişe Hatun’dan taleb ederim, suâl olunup alıverilmesi matlûbumdur dedikde gıbbe’s-suâl mezbûre Âişe Hatun cevâbında tereke-i müteveffâ-i mezbûr bi’l-verâse ve’l-vesâye vâzıʻatü’l-yed olduğunu ikrâr lâkin müdde‘î-i mezbûrun ber-vech-i muharrer li-ebeveyn er karındaşı oğlu olduğunu inkâr edicek, müdde‘î-i mezbûrdan müddeʻâsını mübeyyine beyyine taleb olundukda udûl-ı ahrâr-ı ricâl-i Müslimîn’den mahmiye-i İstanbul’da Balat kurbünde Kesmekaya Mahallesiʼnde sâkin Osman Çelebi b. el-Hâc Süleyman ve sâlifü’z-zikr Üregin karyesi sâkinlerinden olup mahmiye-i mezbûrede Kariye Mahallesi’nde müsâfiren sâkin Hâfız İsmail Efendi b. Abdullah nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffâ-i mezbûr el-Hâc Mehmed ile işbu müdde‘î-i mezbûrun babası Mustafa li-ebeveyn karındaşlar olup babaları ismi Mehmed, dedeleri ismi Abdullah ve anaları ismi Havvâ ve maskat-ı re’sleri vilâyet-i Anadolu’da Ayaş kazâsında tâbi‘ Üregin karyesi olup müteveffâ-i mezbûrun verâseti zevcesi mezbûre Âişe Hatun ile sulbiye sagīre kızı Hadice’ye ve li-ebeveyn er karındaşı oğlu müdde‘î-i mezbûr Mehmed Ağa’ya münhasıra ve terekesinin bunlardan gayrı müstahikk-ı âhar olduğu ma‘lûmumuz değildir, biz bu husûsa bu vech üzere şâhidleriz, şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de’t-taʻdîl ve’t-tezkiye şehâdetleri makbûle olmağın mûcebiyle müdde‘î-i mezbûrun verâsetine baʻde’l-hükm mâ-vaka‘a bi’t-taleb ketb olundu.<br><br>Fi’l-yevmi’r-râbiʻ aşer min-Şaʻbâni’l-muʻazzam sene semân ve hamsîn ve mi’e ve elf.<br><br>Şuhûdü’l-hâl: Ahmed Efendi [b.] Mustafa, Mehmed Said Efendi b. Mustafa, es-Seyyid Mehmed b. es-Seyyid Mustafa, es-Seyyid Ahmed b. es-Seyyid Mehmed, Hüseyin Çelebi [b.] Mehmed, Ahmed Ağa b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=16731"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16733"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b163"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o467"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>