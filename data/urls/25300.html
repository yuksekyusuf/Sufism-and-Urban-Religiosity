﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 397<br>Hüküm no: 413<br>Orijinal metin no: [51b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Hasan’ın boşandığı kocası Habib Bey’in küçük kızı için vermesi gereken para için açtığı davanın anlaşma ile sonuçlandığı</b><br><br>Sulh [ve] ibrâ.<br><br>Mahmiye-i İstanbul’da Muhtesib Karagöz mahallesi sâkinelerinden Fâtıma bt. Hasan nâm hatun meclis-i şer‘-i hatîr-i lâzımü’t-tevkīrde zevc-i mutallıkı işbu râfi‘u’l-kitâb Habib Bey b. Halil mahzarında bi-tav‘ihâ ikrâr ve takrîr-i kelâm edip mezbûrun firâşından mütevellide olan işbu hâzıra bi’l-meclis Rukiye sadiye-i sagīre kızım için mahmiye-i mezbûrede bin altmış dokuz senesi Şevvali’l-mükerrem’inin on altıncı gününde Bâb Mahkemesi’nde nâib-i şer‘ olan Mevlânâ Ali Efendi sagīre-i mezbûreye benim talebim ile yevmî yirmi dörder akçe nafaka-bahâ takdîr edip vakt-i zarûrette istidâneye ve lede’z-zafer rücû‘a bana izin vermekle târih-i kitâba gelince dört bin üç yüz yirmi akçe müctemi‘ olup meblağ-ı mezbûrdan merkūm Habib Bey yedinden bin yüz akçesin ahz u kabz edip meblağ-ı bâkī üç bin iki yüz yirmi akçeyi mezbûr Habib Bey’den da‘vâ ve taleb eylediğimde ol dahi ta‘allül etmekle beynimizde münâza‘ât-ı kesîre cereyân etmiş idi. El-hâletü-hâzihî vesâtet-i Müslimîn ile da‘vâ-yı mezbûremden mezbûr Habib Bey benimle bin yedi yüz elli akçe üzerine inşâ-i akd-i sulh etdikde ben dahi sulh-ı mezbûru kabûl ve bedel-i sulh olan meblağ-ı mezbûr bin yedi yüz elli akçeyi mezbûr Habib Bey yedinden ahz u kabz ve kabûl edip meblağ-ı bâkī bin dört yüz yetmiş akçe da‘vâsından mezbûr Habib Bey’in zimmetini ibrâ-i âmm-ı kātı‘u’n-nizâ‘ ile ibrâ ve ıskāt eyledim dedikde gıbbe’t-tasdîk mezbûr Habib Bey’in meclis-i mezbûrda mezkûre Fâtıma mahzarında ikrâr ve takrîr-i kelâm edip ben dahi mezbûre Fâtıma zevc-i âhara tezevvüc etmekle mezbûre hakk-ı hıdâne sâkıt olmuşdur deyü da‘vâ etmiş idim. Ba‘de’l-yevm kızım sagīre-i mezbûreyi bilâ-nafaka ve lâ-kisve infâk ve iksâ edip ben dahi sagīr-i mezbûreyi mezbûrenin yedinden ahz etmeyip mezbûre Fâtıma dahi minvâl-i muharrer üzere olduğunu müte‘ahhide olmuşdur dedikde gıbbe’t-tasdîk mâ-vaka‘a bi’t-taleb ketb olundu.<br><br>Fi’l-yevmi’s-sânî ve’l-işrîn min-şehri Ramazani’l-mübârek li-sene isneyn ve seb‘în ve elf.<br><br>Şuhûdü’l-hâl: Ömer Efendi b. el-Hâc Mehmed, Abdi Bey b. Hacı Sofu, Abdullah b. Mustafa, Osman Beşe b. Ali, Ahmed b. Receb, Hasan Beşe b. Rasûl, Hasan Beşe b. Çukadâr, Mehmed Bey b. ( ) hâs fırından, Bayram Bey b. ( ) hâs fırından ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=25299"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25301"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b397"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o1015"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>