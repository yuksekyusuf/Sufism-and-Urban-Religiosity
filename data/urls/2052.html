﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 3 Numaralı Sicil (H. 1077 / M. 1666 - 1667)<br>cilt: 17,&nbsp;sayfa: 693<br>Hüküm no: 894<br>Orijinal metin no: [106b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Osman b. Ali’nin, Abdullah Beşe b. İbrahim’deki zağferan bahasından alacağının tahsil edilip vârislerine verilmesi</b><br><br>Fi’l-asl vilâyet-i Anadolu’da Trabzon kazâsına [tâbi‘] Akçakale nâm karye ahâlîsinden olup vilâyet-i Rumeli’nde kasaba-i Varna’da ticâret üzre iken fevt olan Osman b. Ali’ye li eb ihveteyn ve li üm kız karındaşları Fâtıma Hâtun bt. Ramazan tarafından husûs-ı âti’l-beyâna vekâletin iddi‘â eden Mehmed nâm kimesne mahfil-i kazâda mahrûse-i Galata’ya tâbi‘ kasaba-i Kasımpaşa mahallâtından Kulaksız mahallesi sâkinlerinden Abdullah Beşe b. İbrahim nâm kimesne mahzarında üzerine da‘vâ ve takrîr-i kelâm edip müteveffâ-yı mezbûr benim li ebeveyn karındaşım ve mezbûre Fâtıma’nın li üm karındaşı olup müteveffâ-yı mezbûr ile benim babamın adı Ali ve mezbûre Fâtıma’nın babası adı Ramazan ve anamız adı Sâliha ve maskat-ı re’simiz karye-i mezbûre olup müteveffâ-yı mezbûrun verâseti benim ile mezbûre Fâtıma’ya münhasıra iken mezbûr Abdullah Beşe hâlâ kâsid ve eydî-i nâsdan münkatı‘ olup esedî yüz otuz akçeye râyic olan akçe ile müteveffâ-yı mezbûrun zağferan semeninden zimmetinde hakkı olan dokuz bin altı yüz akçeyi bana teslîmden imtinâ‘ eder suâl olunup meblağ-ı mezbûrun altından kıymet-i şer‘iyyesinin mezbûr Abdullah Beşe’den alıverilmesi matlûbumdur dedikde gıbbe’s-suâl mezbûr Abdullah Beşe vech-i muharrer üzre zağferan semeninden zimmetinde müteveffâ-yı mezbûrun mezkûrü’n-na‘t akçe üzre on dokuz bin altı yüz akçe hakkı olduğunu ikrâr lâkin müdde‘î-i mezbûr ile mezbûre Fâtıma’nın vech-i muharrer üzre verâsetlerini inkâr edicek müdde‘î-i mezbûrdan vech-i meşrûh üzre verâsetlerine ve mezbûre Fâtıma tarafından vekâletine beyyine taleb olundukda karye-i mezbûre ahâlîsinden olup udûl-i ricâl-i müslimînden olan Hasan Beşe b. Musli ve Mahmud Beşe b. Osman nâm kimesneler li ecli’ş-şehâde meclis-i şer‘-i şerîfde hâzırân olup istişhâd olunduklarında fi’l-hakīka müdde‘î-i mezbûr müteveffâ-yı mezbûrun li ebeveyn karındaşı ve merkūme Fâtıma li üm kız karındaşı olup müdde‘î-i mezbûr ile müteveffâ-yı mezbûrun babalarının adları Ali ve merkūme Fâtıma’nın babasının adı Ramazan ve analarının adı Sâliha ve maskat-ı re’sleri karye-i mezbûre olup müteveffâ-yı mezbûrun verâseti müdde‘î-i mezbûr ile mezbûr Fâtıma’ya münhasıradır, müteveffâ-yı mezbûrun bunlardan gayrı vârisi ve terekesine âhar müstahıkkı olduğu ma‘lûmumuz değildir mezbûre Fâtıma müteveffâ-yı mezbûrun vech-i muharrer üzre zağferan semeninden mezbûr Abdullah Beşe zimmetinde hakkı olan meblağ-ı mezkûrü’n-na‘tdan hissesini taleb-i da‘vâ ve ahz u kabz ve kendiye îsâle ve ahz ve îsâl mütevakkıf olduğu umûrun cümlesine müdde‘î-i mezbûr Mehmed’i bizim huzûrumuzda vekîl ve menâbına nâib nasb ve ta‘yîn edip ol dahi vekâlet-i mezbûreyi kabûl ve merâsimini edâya şehâdet-i şer‘iyye eylediğinde gıbbe ri‘âyeti şerâiti’l-kabûl şehâdetleri makbûle olup müdde‘î-i mezbûr ile mezbûre Fâtıma’nın vech-i muharrer üzre verâsetlerine ve mezbûre Fâtıma tarafından müdde‘î-i mezbûrun vekâletine ba‘de’l-hükm meblağ-ı mezkûrun [107a] (…) şer‘iyyesi olan altmış yedi tâm ve beş çekirdek yaldız altınını müdde‘î-i mezbûra teslîme mezbûr Abdullah Beşe’ye tenbîh birle mâ vaka‘a bi’t-taleb ketb olundu. Fi’l-yevmi’r-râbi‘ aşer min şehri Ramazâni’l-mübârek li sene seb‘a ve seb‘în ve elf.<br><br><br>Şuhûdü’l-hâl: Ali Beşe b. Ferhad, Abdüllatîf b. Ali, Mehmed b. Receb, Mahmud b. Abdullah, Kalaycı Veli Beşe b. ( ).</p>          <br><a title="Önceki sayfa" style="text-decoration:none" href="./ayrmetin.php?idno=2051"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2053"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab003&bsm=bab003b693"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab003&bsm=bab003o0923"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>