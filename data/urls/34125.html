﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 397<br>Hüküm no: 218<br>Orijinal metin no: [75b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rus saldırısı ihtimaline karşı mahallelerden asker yazılması</b><br><br>Cihâd ve gazâya dâir emr-i âlî<br><br>Sa‘âdetlü atûfetlü serasker paşa hazretleri ve İstanbul kādısı fazîletli efendi<br><br>Ötedenberü millet-i İslâmiye ve Devlet-i aliyye-i Osmaniye’nin Moskovlu keferesi düşman-ı bed-hâhı olup bu kereki hareketi dahi evvelki seferler gibi olmayıp ma‘âzallâhi te‘âlâ bi’l-cümle ehl-i tevhîd ve îmânı yeryüzünden kaldırmak niyet-i bâtılasıyla memâlik-i İslâmiye’ye taraf taraf hücûm ederek bu esnâda Balkanın beri yüzüne geçip -cenâb-ı hâfız-ı mutlak savn-ı samadâniyesinde masûn buyursun- İstanbul üzerine bî-muhâbâ gelmek fikr-i fâsidinde olduğu tebeyyün etmiş ve mukābele-birle kahr u izmihlâl-i düşman-ı dîne ibtidâr olunmak üzere civâr-ı saltanat-ı seniyyede olan bi’l-cümle ehl-i tevhîd ve îmândan kazâlar ahâlîsinin eli silâh tutanı doğru İstanbul’a gelmek üzere bugünlerde icâleten taraf taraf müekked fermânlar ve mübâşirler isbâl olunmuş olduğundan ehl-i îmân olanlar derhâl silâhını kapıp inşâallâhu te‘âlâ karîben fevc fevc bu tarafa gelecekleri derkâr olup ancak yalnız bununla dahi müdâfa‘a-i düşman maddesi hâsıl olmayacağına düşman-ı dinimiz bâtıl dînleri uğruna fedâ-yı cân ederek çalışmakda olduklarına nazaran küçük ve büyük kâffe-i müminîne gazâ ve cihâd farz olmuş olduğundan artık durup oturmak ve rahat aramak zamânı olmayıp âhir zamân peygamberi Hazret-i Muhammed el-Mustafa -sallallâhu te‘âlâ aleyhi ve sellem- efendimiz hazretlerinin ümmeti olanlar el ve gönül birliğiyle bi’l-umûm Allâh Allâh diyerek semt-i gazâya yürüyüş edecek günler gelmekde olduğundan ve hattâ şevketlü kerâmetlü mehâbetlü kudretlü velî-ni‘metimiz pâdişâh-ı âlem-penâh efendimiz hazretleri dahi mutlakā dîn ve Devlet-i aliyyenin selâmet ve bekāsı ve kâffe-i ümmet-i Muhammed’in tasallut-ı küffârdan necât ve istihlâsı için bi’z-zât ihtiyâr-ı gazâ ve cihâd ile lede’l-iktizâ mâ-bihi’l-iftihâr kâffe-i müminîn olan sancağ-ı şerîfi alıp mukābele-i a‘dâya bi’z-zât azîmet ve teşrîf buyurmak niyet-i kātı‘asında olduklarından işte rûh-ı âlem ve muktedâ-yı ümem-i şehinşâh-ı muzaffer-alem efendimiz hazretleri böyle olunca artık millet-i İslâmiye’nin umûm üzere hareketinin vakit ve mevsimi gelmiş ve bu cihetle bi’l-cümle dîn karındaşlarımız yek-vücûd olduğumuz hâlde ihtiyâr ve alîl olanlardan mâ‘adâsı işbu vatanları ve pâyitaht-ı pâdişâhî olan [76a] İstanbul muhâfazasına kıyâm ve düşman geldiği hâlde kahr u tenkîllerine ikdâm etmek cümlemize farz-ı ayn olmuş olduğuna ve mukaddemâ Dersa‘âdet mahallâtı ahâlîsinin dahi tahrîr ve defter olunması bu kaziyyeye ya‘nî civâr-ı saltanat-ı seniyyede hizmet-i muhâfazada kullanılmak niyetinden ibâret idüğüne binâen siz ki serasker-i müşârun-ileyhsiz her bir mahallenin tahammülüne göre münâsib mikdârı asker tertîb ve ma‘iyet-i seraskerlerine me’mûriyeti irâde olunmağla efendi-i mûmâ-ileyh ma‘rifetiyle ol mikdâr askerin ma‘iyet-i düstûrîlerinde mevcûd bulunmak üzere sûret-i me’mûriyetlerinin tanzîmine müsâra‘at ve siz ki efendi-i mûmâ-ileyhsiz sûret-i irâde-i seniyyeyi güzelce eimme-i mahallâta tefhîm-birle ahâlî-i İstanbul’dan her bir mahallenin tahammülüne göre münâsib mikdârı askerin serasker-i müşârun-ileyh ma‘iyetine me’mûriyetleri husûsunda ikdâmât-ı lâzimeyi icrâya mübâderet eyleyesiz deyü buyruldu.<br><br>Fî 26 Muharrem sene 1245</p>          <br><a title="Önceki sayfa" style="text-decoration:none" href="./ayrmetin.php?idno=34124"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34126"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b397"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o485"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>