﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 429<br>Hüküm no: 515<br>Orijinal metin no: [79b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Evlice Baba Mescidi tamir keşfi muhasebesi</b><br><br>Medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de vâki‘ merhûm Evlice Baba vakfına bi’l-fi‘l mütevellî olan işbu râfi‘ü’l-kitâb Mustafa Çelebi b. Mehmed nâm kimesne meclis-i şer‘-i şerîfde bi’t-tevliyye takrîr-i kelâm ve ta‘bîr ani’l-merâm edip merhûm-ı mezbûr Evlice Baba’nın medîne-i mezbûrede vâki‘ mescid-i şerîfinin sakfı ve ba‘zı mevâzi‘i mürûr-ı eyyâm ile harâb olup ta‘mîr ve termîme eşedd-i ihtiyâc ile muhtâc olmağın bundan akdem izn-i şer‘le mescid-i mezkûrun sakfını ve ba‘zı mevâzi‘ini mâl-ı vakf-ı mezbûr ile ta‘mîr ve termîm etmiş idim hâlâ kıbel-i şer‘-i hatîrden üzerine varılıp harc ve sarf eylediğim meblağın mertebe-i tahammülü ba‘de’l-keşf ve’l-mesâha tahmîn-i sahîh ile tahmîn ve takdîm olunmak murâdımdır dedikde savb-ı şer‘-i münîrden mevlânâ Mehmed Efendi b. Nasuh irsâl olunup ol dahi Hâssa mi‘mârlarından Üstâd Ali Bâşe b. Abdullah ve sâir sukūf [80a] ve ebniye ahvâline vukūfu olup zeyl-i kitâbda muharrerü’l-esâmî olan bî-garaz cemâ‘at-i müslimîn ile mescid-i mezkûra varıp akd-i meclis-i şer‘-i mübîn eyledikde mi‘mâr-ı mezbûr mescid-i mezbûrun sakfını mesâha eyledikde tûlen on buçuk zirâ‘ ve arzen dokuz zirâ‘ bi hesâb-ı terbî‘î doksan dört buçuk zirâ‘ cedîd çam tahtası tav‘anın beher zirâ‘ı yirmi beşer akçeden iki bin üç [yüz] altmış üç akçe ve yine tûlen on zirâ‘ ve arzen yedi buçuk zirâ‘ bi hesâb-ı mezkûr yetmiş beş zirâ‘ mahlût sakf meremmâtının beher zirâ‘ı yirmişer akçeden bin beş yüz akçe ve yine tûlen ve arzen bi hesâb-ı mezbûr yirmi yedi buçuk zirâ‘ cedîd mahfil tahta döşemesinin beher zirâ‘ı otuzar akçeden sekiz yüz yirmi beş akçe ve on ikişer tahta billur dört aded camın beher tânesi yüz otuzar akçeden beş yüz yirmi akçe ve dörder zirâ‘ üç aded koltuk trabzanı yüz ellişer akçeden dört yüz elli akçe ve yine sâde kanadlı iki dolap ile bir pencerenin beher tânesi yüzer akçeden üç yüz akçe ve yine tûlen ve kadden bi hesâb-ı mezbûr yirmi bir zirâ‘ kaplama tahta perdenin beher zirâ‘ı on beşer akçeden üç yüz on beş akçe ve mahfil altında beş aded dişbudak direği yirmişer akçeden yüz akçe ve yirmi zirâ‘ sıva meremmâtının beher zirâ‘ı onar akçeden iki yüz akçe ve mescid-i mezkûr nakışı için ber vech-i tahmîn bin yedi yüz akçe ki cem‘an sekiz bin iki yüz yetmiş üç akçeye bâliğ oldukda mi‘mâr-ı mezkûr ve sâir müslimîn-i mezkûrîn zikr olunan imâret ve meremmet meblağ-ı mezbûr ile ancak olur bundan noksan ile olmaz deyû icmâ‘ ve ittifâk ettiklerinde vâki‘ hâli mevlânâ-yı mezbûr mahallinde ketb ve tahrîr ba‘dehû ma‘an irsâl olunan Muharrem Çelebi b. Ahmed ve Mehmed b. Mahmud ile meclis-i şer‘a gelip her biri alâ vukū‘ihi inhâ ve takrîr etmeleriyle mâ vaka‘a bi’t-taleb ketb olundu. Fi’l-yevmi’s-sâdis aşer min şehri Recebi’l-ferd li sene ihdâ ve tis‘în ve elf.<br><br><br>Şuhûdü’l-hâl: Mehmed Efendi b. Ahmed el-İmâm, Abdullah Halîfe b. Abdullah el-Müezzin, Şaban Bey b. Hasan, el-Hâc Ahmed b. Oruc, Ahmed Çelebi b. Mahmud, Mehmed b. Ahmed, Mehmed Çelebi b. Abdünnebi.</p>          <br><a title="Önceki sayfa" style="text-decoration:none" href="./ayrmetin.php?idno=15896"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15898"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b429"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o655"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>