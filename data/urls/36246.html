﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 334 Numaralı Sicil (H. 1280-1329 / M. 1863-1911)<br>cilt: 99,&nbsp;sayfa: 303<br>Hüküm no: 321<br>Orijinal metin no: [122-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Nukud vakıflarından eshâma değiştirilmiş olanlarının tahvilat-ı cedide ile yapılacak mübadeleleri</b><br><br>İstanbul Kādılığı’na,<br><br>Fazîletlü Efendim Hazretleri,<br><br>İstirbâhı meşrût olan nukūd-ı mevkūfeden vaktiyle eshâma tebdîl edilmiş olanların bu kere karâr-ı vâki‘ vechile tahvîlât-ı cedîde ile icrâ olunacak mübâdelesinde tahvîlât-ı cedîde nâma muharrer olmadığı cihetle eshâm-ı vakfiye mukābilinde mübâdeleten verilecek tahvîlât doğrudan doğruya mütevellîlere i‘tâ olunacak olur ise mütevellî dilediği vakitde onu satıp nakde tahvîl edebileceğine nazaran bu gibi mahzûr ber-taraf olmak ve mal-ı vakf taht-ı hüsn-i muhâfazada tutulmak üzere tahvîlât-ı cedîde mütevellîlere verilmeyip Mahkeme-i Teftîş-i Evkāf’dan ve Bâb-ı Fetvâ devâirinden birinde, sandığı bulunan vakfın tahvîlâtı mütevellîleri hazır oldukları hâlde sandıklarına vaz‘ ve muhâsebeleri rü’yet ettirilmesi ve hiçbir yerde sandığı olmayan vakfa gelince bunun şurût-ı vakfiyesi Hazîne-i Evkāfca güzelce tahkīk ve tedkīk olunduktan sonra bunun için Hazîne-i Evkāf Muhâsebesi’nin taht-ı teftîş ve nezâretinde ve Mahkeme-i Teftîş İdâresi altında hıfz olunmak üzere yeniden bir sandık ittihâzıyla âid olan tahvîlâtın bu sandığa vaz‘ı zımnında Hazîne-i Evkāf-ı Hümâyûn’a irsâl ve teslîmi ve taşralarda bulunan evkāfın [123] sehimlerine mukābil verilecek tahvîlât dahi evkāf muhâsebeci ve müdîrleri ve mahallî hâkimleri ve meclis-i idâre-i nezâretleri tahtında olarak ittihâz olunacak sandıklara mütevellîleri ma‘rifetleriyle vaz‘ ve sâir nukūd-ı mevkūfe gibi hıfz ettirilmesi hukūk-ı vakfın hüsn-i idâresini müstelzim olacağından mütevellîler taraflarından istid‘â vukū‘unda makām-ı nezâretle muhâbere edilmedikçe evkāfa müte‘allik eshâma mukābil i‘tâ olunacak tahvîlât-ı cedîdenin sened-i muvakkatleri hiçbir mütevellîye verilmemesi ve işitildiği üzere doğrudan doğruya mütevellîye sened-i muvakkat verilmiş ise kangı vakfın eshâmı mukābilinde ne mikdâr mebâliği hâvî ne kadar sened-i muvakkat kimlere i‘tâ edilmiş idiğini mübeyyin defterinin müsâra‘aten Hazîne-i Evkāf’a irsâl olunması ve taşralarca dahi nukūd-ı mevkūfe eshâmı mukābilinde tahvîlât-ı cedîde verilecek ise oralarca da mütevellîye verilmeyip evkāf muhâsebeci ve müdîrleri ve mahallî hâkimleri ile meclis-i idârenin nezâretleri tahtında mütevellîler ma‘rifetleriyle usûl-ı meşrû‘âsına tevfîkan hıfz ettirilmek üzere i‘tâ edilmesi zımnında bi’l-cümle me’mûrîn-i Mâliye’ye ta‘mîmen icrâ-yı teblîgāt olunması husûslarının Mâliye Nezâret-i celîlesine ve ber-vech-i muharrer Bâb-ı Fetvâ devâir-i şer‘iyesinden birinin taht-ı idâresinde sandığı bulunan vakfın eshâmına mukābil verilecek tahvîlât-ı cedîdenin ahz u hıfzına ve mütevellîleri ellerinde itlâf edilmemesine i‘tinâ edilmesinin devâir-i mezkûre rüesâsına teblîği ve taşralarda dahi sûret-i mesrûde vechile nezâret edilmesi emrinde hükkâm-ı şer‘a ta‘mîmen muharrerât-ı mahsûsa tastîri husûslarının taraf-ı mecîye iş‘ârı ve sûret-i meşrûha dâiresinde hareket olunması için evkāf muhâsebeciliklerine beyân-ı keyfiyet edilmesi Meclis-i İdâre-i Evkāf’dan ifâde ve ol vechile nezâret-i müşârün-ileyhâ ile evkāf muhâsebeciliklerine teblîğ-i madde kılınmış olduğundan bahisle icrâ-yı iktizâsına dâir Evkāf-ı Hümâyûn Nezâret-i celîlesinden vürûd eden tezkire Meclis-i Tedkīkāt-ı Şer‘iyye’ye lede’l-havâle karâr-ı vâki‘ hukūk-ı evkāfın muhâfazası maksad-ı meşrû‘una mübtenî olduğundan ber-mûceb-i iş‘âr rüesâ-yı devâir ile bi’l-umûm nüvvâb-ı şer‘a teblîgāt icrâsı ifâde olunarak Dersa‘âdet hükkâm-ı kirâmıyla merâkiz-i vilâyât ve elviye-i müstakille nüvvâbına iş‘âr-ı keyfiyet edilmiş ve işbu tezkirenin mülhakāta teblîği zımnında nüsah-ı kâfiyesi leffen tisyâr kılınmış olmağla îfâ-yı muktezâsına himmet buyurulması siyâkında tezkire-i senâverî terkīm olundu.<br><br>Fî 28 Rebî‘üssânî sene 308, fî 29 Teşrîn-i sânî sene 306.<br><br>Şeyhülislâm<br><br>Ömer Lütfi</p>          <br><a title="Önceki sayfa" style="text-decoration:none" href="./ayrmetin.php?idno=36245"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=36247"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist334&bsm=ist334b303"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist334&bsm=ist334o516"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>