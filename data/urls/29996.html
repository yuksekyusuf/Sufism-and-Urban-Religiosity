﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 33 Numaralı Sicil (H. 1183-1185 / M. 1769-1770)<br>cilt: 77,&nbsp;sayfa: 103<br>Hüküm no: 61<br>Orijinal metin no: [23b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Lübâbe Hatun’un Eminönü’ndeki manav dükkânının üçte bir hissesini kiraya verdiği</b><br><br>Husûs-ı âti’l-beyânın mahâllinde ketb ü tahrîri için bi’t-taleb kıbel-i şer‘-i enverden irsâl olunan Merhabazâde Mahmud Efendi mahmiye-i İslambol’da Eminönü’nde Kahveci Gümrüğü altında vâki‘ bir bâb manav dükkânına varıp huzûr-ı Müslimînde akd-i meclis-i şer‘-i âlî eyledikde İslambol’da Hobyar mahallesinde sâkine Sadr-ı esbak merhûm Abdullah Paşa halîlesi Lübâbe Hatun bt. Abdullah tarafından vekîl-i müseccel-i şer‘îsi Mustafa Ağa b. Abdülkadir nâm kimesne meclis-i ma‘kūd-ı mezkûrda Hadîce ve Rukiye nâm hatunlar hâzıralar oldukları hâlde hemşîreleri bâ‘isetü’l-kitâb Afife bt. Halil nâm hatunun zevci ve vekîl-i şer‘îsi el-Hâc Mustafa mahzarında ikrâr-ı tâm ve takrîr-i kelâm edip dükkân-ı mezkûrun derûnunda mevcûd beyne’l-hiref gedik ta‘bîr olunur ber-mûceb-i defter-i müfredât terâzi ve kantar ve küfe ve tabla ve sâir âlât-ı lâzıme-i ma‘lûmenin sülüsânı hâzıretân-ı mezbûretânın ve sülüs-i âharı müvekkile-i mezbûre Afife Hatun’un yedlerinde ırsen mâlları olmağla dükkân-ı mezkûrun sâhil-i bahr tarafında iki kepengi müvekkile-i mezbûre Afife Hatun hissesi için pazarbaşı vekîli ve sâir ihtiyâr usta[ları] ma‘rifetiyle ifrâz ve ta‘yîn ve icâre-i kadîmesi olan beher şehr dörder guruşa müvekkile-i mezbûre Afife Hatun’a bi’l-vekâle îcâr ve teslîm eylediğimde ol dahi ber-vech-i muharrer istîcâr ve kabûl edip fîmâ-ba‘d dükkân-ı mezkûrun sülüsânına hâzıretân-ı mezbûretân mutasarrıfeler olup ve ber-minvâl-i muharrer ifrâz olunan sülüsüne dahi mezbûre Afife Hatun mutasarrıfe olup ve icâre-i kadîmesi olan dörder guruşu müvekkilem mezbûre Lübâbe Hatun tarafına edâ ve teslîm oldukça asla ve kat‘a ta‘arruz ve müdâhale etmemek üzere müvekkilem mezbûre Lübâbe Hatun ta‘ahhüd eyledi dedikde merkūm el-Hâc Mustafa dahi vekîl-i mezbûr Mustafa’yı cemî‘ kelimât-ı meşrûhasında vicâhen ve şifâhen tasdîk ve tahkīk eylediğini kâtib-i merkūm mahâllinde ketb ü tahrîr ba‘dehû ma‘an meb‘ûs ümenâ-i şer‘le meclis-i şer‘a gelip alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fî 8 Rebî‘ülevvel sene 1184.<br><br>Şuhûdu’l-hâl: Pazarbaşı Vekîli es-Seyyid Mehmed Ağa, Ahmed Ağ, Hüseyin Yazıcı, Yusuf b. Ali, diğer Hüseyin Yazıcı.</p>          <br><a title="Önceki sayfa" style="text-decoration:none" href="./ayrmetin.php?idno=29995"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29997"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist033&bsm=ist033b103"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist033&bsm=ist033o373"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>