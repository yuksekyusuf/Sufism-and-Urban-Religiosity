﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 92 Numaralı Sicil (H. 1120-1121 / M. 1709)<br>cilt: 60,&nbsp;sayfa: 303<br>Hüküm no: 316<br>Orijinal metin no: [43a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Gönye’nin Oluklarbaşı Mahallesi’nden Ayşe Hatun bt. Molla Ali b. Ebûbekir’in geçinemediği kocası Ali Beşe b. Hüseyin’den boşandığı</b><br><br>Vilâyet-i Anadolu’da Gönye kasabasında Oluklarbaşı Mahallesi sâkinelerinden Âişe Hatun bt. Monla Ali b. Ebûbekir tarafından husûs-ı âti’z-zikre vekîl olduğu kasaba-i mezbûrede Oluklarbaşı Mahallesi’nden Ali Beşe b. Hüseyin ve Kireçhâne Mahallesi’nden Hasan Beşe b. İslam nâm kimesneler şehâdetleriyle şer‘an sâbit olan diğer Ali Beşe b. Mustafa nâm kimesne meclis-i şer‘-i şerîf-i enverde müvekkile-i mezbûrenin zevc-i dâhili işbu hâmilü’l-kitâb Ali Beşe b. Hüseyin nâm kimesne mahzarında bi’l-vekâle ikrâr ve takrîr-i kelâm edip müvekkilem mezbûre Âişe Hatun’un zevci mezbûr Ali Beşe ile beynlerinde hüsn-i mu‘âşeretleri olmamağla müvekkilem mezbûre Âişe Hatun’un mezbûr Ali Beşe zimmetinde olan on bin akçe mehr-i müecceli ve nafaka-i iddet-i ma‘lûmesi üzerlerine ve meûnet-i süknâsı dahi kendi üzerine ve yetmiş guruş bâ-hüccet-i şer‘iyye hükmolunan nafaka-i mefrûza-i müstedânesi dahi bedel-i hul‘ olmak üzere bi’l-vekâle mezbûr Ali Beşe ile hul‘ olduğumda ol dahi minvâl-i muharrer üzere hul‘-ı mezbûru kabûl eylediğinden sonra hukūk-ı zevciyete ve târih-i kitâba gelince beynlerinde cereyân eden hukūk-ı ma‘lûme ve mechûleye müte‘allika cemî‘ de‘âvî ve mutâlebâtdan ben bi’l-vekâle mezbûr Ali Beşe’nin zimmetini ibrâ ve iskāt eyledim ol dahi kezâlik hukūk-ı zevciyete ve târih-i kitâba gelince beynlerinde cereyân eden hukūk-ı ma‘lûme ve mechûleye müte‘allika âmme-i da‘vâdan müvekkilem mezbûre Âişe’nin zimmetini ibrâ ve iskāt eyledi fîmâ-ba‘d birbiri ile kat‘â da‘vâ ve nizâ‘ları kalmadı dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fî 6 min-Cumâdelâhire sene 1121<br><br>Şuhûdü’l-hâl: Mehmed Ağa b. Abdullah Kethüdâ-yı muhzırân, Ali Çelebi b. İvaz, Abdullah b. Abdullah, Mustafa Çelebi b. Şa‘ban, Hasan b. Abdullah, Süleyman b. Abdullah ve gayruhum mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=4594"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=4596"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab092&bsm=bab092b303"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab092&bsm=bab092o623"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>