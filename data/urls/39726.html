﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 91<br>Hüküm no:  59<br>Orijinal metin no: [13b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hasan Beşe b. Mehmed’in kürk bedelinden el-Hâc Abdülkâdir b. el-Hâc Mehmed’i borçlu olduğu</b><br><br>Tüccâr tâifesinden işbu bâ‘isü’l-kitâb el-Hâc Abdülkādir b. el-Hâc Mehmed nâm kimesne meclis-i şer‘de, dergâh-ı âlî yeniçerilerinden Hasan Beşe b. Mehmed nâm kimesne mahzarında takrîr ve da‘vâ edip, bundan akdem silk-i mülkümde olup biri neftî çukaya kaplı ve biri darçini renkli pars çukaya kaplı iki samur kürkü mezbûr Hasan Beşe’ye safka-i vâhide ile bâtten yüz dokuz bin akçeye bey‘ ve teslîm edip, semenlerini târih-i kitâb senesi Şa‘bânü’l-mu‘azzamı gurresinden iki ay tamâmına değin te’cîl eyledikde mezbûr Hasan Beşe müslimîn huzûrunda bin kırk iki senesi Şa‘bânü’l-mu‘azzamı gurresinden iki ay tamâmına değin müeccel iki samur kaplı ferâce bahâsından yüz dokuz bin akçe deynim vardır deyü kirâren ve mirâren ikrâr ve i‘tirâf dahi edip ve ecel-i merkūm hulûl edeli üç aydan ziyâde olmuş iken mezbûr Hasan Beşe meblağ-ı merkūmu edâdan imtinâ‘ eder mezbûrun i‘tirâfına elân şuhûdum istimâ‘ olunup alıverilmek taleb ederim dedikde, gıbbe’s-suâl mezbûr Hasan Beşe husûs-ı mezbûru bi’l-külliye münkir olup, müdde‘î-i merkūm el-Hâc Abdülkādir’den da‘vâsına mutâbıka beyyine taleb olundukda, udûl-i müslimînden Hasan Efendi b. İbrahim ve Abdülaziz Efendi b. Hüseyin nâm kimesneler li ecli’ş-şehâde hâzırân olup gıbbe’l-istişhâd, fi’l-vâki‘ mezbûr Hasan Beşe bundan akdem bin kırk iki senesi Şa‘bânü’l-mu‘azzamı gurresinden iki ay tamâmına değin müeccel iki samur kaplı ferâce bahâsından mezbûr el-Hâc Abdülkādir’e yüz dokuz bin akçe deynim vardır deyü kirâren ve mirâren ikrâr ve i‘tirâf eyledi idi. Mezbûr Hasan Beşe’nin minvâl-i muharrer üzre sudûr eden i‘tirâfına şâhidleriz şehâdet dahi ederiz deyü edâ-i şehâdet-i şer‘iyye ettiklerinde, ba‘de ri‘âyet-i şerâiti’l-kabûl şehâdetleri makbûle olmağın mûcebiyle edâsına tenbîh olunup, mâ vaka‘a bi’t-taleb ketb olundu. Fî selh-i Zilhicceti’l-harâm min şuhûri li sene isneteyn ve erba‘în ve elf.<br><br><br>Şuhûdü’l-hâl: Hüseyin b. Mehmed, Haydar Çavuş b. Abdullah, Mustafa b. Mehmed, Mansur b. Hızır, el-Hâc Ahmed b. Abdi, Ömer Efendi b. Hacı. </p>          <br><a title="Önceki sayfa" style="text-decoration:none" href="./ayrmetin.php?idno=39725"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39727"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b091"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o351"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>