﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 90 Numaralı Sicil (H. 1090 - 1091 / M. 1679 - 1680)<br>cilt: 31,&nbsp;sayfa: 176<br>Hüküm no: 142<br>Orijinal metin no: [23a-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Âişe bt. Halil’in vefat eden kocası Mehmed b. Piyâle’de alacağı olduğu</b><br><br>Medîne-i Hazret-i Ebâ Eyyûb-i Ensârî -radiye anhu Rabbühü’l-Bârî-’de el-Hâc Hüsrev mahallesi sükkânından iken bundan akdem fevt olan Mehmed b. Piyâle nâm müteveffânın terekesinin rub‘u zevcesi Âişe bt. Halil nâm hâtuna ve selâse erbâ‘ı zâhirde vâris-i ma‘rûfu olmamağla cânib-i beytülmâle âid olduğu şer‘an zâhir ve mütehakkik oldukdan sonra işbu râfi‘atü’l-vesîka mezbûre Âişe Hâtun mahfil-i kazâda medîne-i mezbûrede vâki‘ olan beytülmâli kabza memûr olmağla tereke-i müteveffâ-yı mezbûra vaz‘-ı yed edip hâlâ hazret-i müşârün-ileyh evkāfına mütevellî olan fahrü’l-emâsil ve’l-akrân Yusuf Ağa b. ( ) tarafından husûs-ı âti’l-beyâna vekîl-i sâbitü’l-vekâlesi olan Mehmed Bey b. Mehmed mahzarında üzerine da‘vâ ve takrîr-i kelâm edip zevcim müteveffâ-yı mezbûrun hayâtında zimmetinde mütekarrir ve ma‘kūdun-aleyh olan üç bin akçe mehr-i müeccel hakkım ile cihet-i deyn-i şer‘îden on iki bin akçe dahi ki cem‘an on beş bin akçe hakkım olup kable’l-istîfâ vefât etmek ile zimmetinde kalmışdı hattâ zevcim müteveffâ-yı mezbûr bana ber vech-i muharrer on beş bin akçe deyni olduğunu hâl-i hayâtında huzûr-ı müslimînde kirâren mirâren ikrâr dahi etmişdir hâlâ tereke-i vâfiyesinden bana edâya vekîl-i mezbûra tenbîh olunmak matlûbumdur dedikde gıbbe’s-suâl vekîl-i mezbûr tereke-i müteveffâ-yı merkūma vaz‘-ı yedini ikrâr lâkin müdde‘iyye-i mezbûrenin zevci müteveffâ-yı mezbûrun üzerinde minvâl-i muharrer üzre on beş bin akçe hakkı olduğunu inkâr edicek müdde‘iyye-i mezbûrede da‘vâsını mübeyyine beyyine taleb olundukda udûl-i ahrâr-ı ricâlden olup mahalle-i mezbûre sükkânından Mustafa Efendi b. Hüseyin el-İmâm ve Mustafa Çelebi b. Hüseyin ve Ahmed b. Abdullah nâm kimesneler li ecli’ş-şehâde makām-ı kazâya hâzırûn olup istişhâd olunduklarında fi’l-hakīka müteveffâ-yı mezbûr hâl-i hayâtında zevcesi müdde‘iyye-i merkūmeye vech-i meşrûh üzre meblağ-ı mezkûr on beş bin akçe zimmetinde lâzımü’l-kazâ deyni olduğunu bizim huzûrumuzda kirâren ve mirâren ikrâr ve bizi işhâd eyledi biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylelediklerinde ba‘de’t-ta‘dîl ve’t-tezkiyye şehâdetleri makbûle oldukdan sonra zikr olunan on beş bin akçeden müteveffâ-yı mezkûrdan hayâtında ba‘zan ahz ve istîfâ veya hibe veya âhara havâle ve yahud taraf-ı şer‘iyyeden bir tarîk ile zimmetini ibrâ eylemediğine müdde‘iyye-i mezbûre Âişe’ye yemîn teklîf olundukda ol dahi alâ vefki’l-mes’ûl yemîn billâhi’l-aliyyi’l-azîm etmeğin mûcebiyle meblağ-ı mezkûru müteveffâ-yı mezbûrun tereke-i vâfiyesinden müdde‘iyye-i merkūmeye edâ ve teslîme vekîl-i mezbûr Mehmed Bey’e tenbîh birle mâ vaka‘a bi’t-taleb kayd olundu. Fi’l-yevmi’t-tâsi‘ ve’l-ışrîn min Şa‘bâni’l-mu‘azzam li sene tis‘în ve elf.<br><br><br>Şuhûdü’l-hâl: Mehmed b. Eyüb, Mehmed b. Mahmud, Hüseyin b. Ali, Ali b. Abdullah, Hasan b. Abdullah, Dilâver b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=15523"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15525"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp090&bsm=eyp090b176"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp090&bsm=eyp090o711"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>