﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 228<br>Hüküm no: 230<br>Orijinal metin no: [50a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Mehmed b. Abdullah’ın muhâlaa yoluyla boşandığı ancak iddet süresini doldurmadan vefat eden karısının mirasından hak iddiasının reddi</b><br><br>Mahmiye-i İstanbul’da Kocamustafapaşa semtinde sâkin el-Hâc Mehmed b. Abdullah nâm kimesne meclis-i şer‘de medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de Düğmeci odalarında sâkin bâ‘isü’l-kitâb Fâtıma bt. Yusuf nâm hâtun mahzarında üzerine takrîr-i da‘vâ edip bundan akdem zevcem olup târih-i kitâbdan iki ay mukaddem fevt olan Ayşe nâm hâtun mezbûre Fâtıma’nın li ebeveyn hemşîresi olmağın mecmû‘ muhallefâtına vaz‘-ı yed edip benim nısf hisse-i şer‘iyyemi teslîmde ta‘allül eder suâl olunup alıverilmek matlûbumdur deyicek gıbbe’s-suâl mezbûre Fâtıma cevâbında fi’l-hakīka hemşîrem müteveffât-ı mezbûre müdde‘î-i mezbûrun zevcesi idi lâkin fevt olmazdan mukaddem hemşîrem müteveffât-ı mezbûre zevci merkūm zimmetinde mütekarrir olan bin akçe mehr-i müeccelinden ve nafaka ve me’ûnet-i süknâsından fâriğa olduğundan mâ‘adâ iki yastık, bir yorgan ve bir döşek ve bir minder bedel-i hul‘ olmak üzre zevci müdde‘î-i mezbûre def‘ ve teslîm ve muhâla‘a eyleyip ol dahi kabz ve hul‘-ı mezbûru mahzar-ı şuhûdda kabûl edip ahadühümâ zevciyyete müte‘allik âmme-i de‘âvîden âharın zimmetini ibrâ-i âm ile ibrâ eylemişdir emr şer‘-i şerîfin deyicek isre’l-istintâk müdde‘î-i mezbûr cevâbında fi’l-hakīka hâl vech-i muharrer üzre olmuşidi lâkin bedel-i hul‘-ı mezkûrdan bir yastık ve kendi esvâbımdan dahi iki aded dokuma makramam müteveffât-ı mezbûre yedinde kalmışdır ve bundan mâ‘adâ mezbûre Ayşe iddeti münkaziye olmadan fevt olmuşdur, ben dahi mezbûreye vâris olup binâen-aleyh muhallefâtının nısfını hemşîresi merkūme Fâtıma’dan taleb ederim deyicek gıbbe’l-istifsâr merkūm Fâtıma müdde‘î-i mezbûrun hemşîresi müteveffât-ı mezbûre yedinde bedel-i hul‘dan bir yastık ve kendi esvâbından iki dokuma makraması kaldığını ikrâr etmeğin kable’l-inkızâ’i’l-idde fevt olan zevceyn talâk-ı ric‘îden mâ‘dâsında ahadühümâ âhara vâris olmamağın müdde‘î-i merkūm bî-vech ta‘arruzdan men‘ ve merkūm Fâtıma’ya dahi ikrâr eylediği yastık ve iki dokuma makramayı müdde‘î-i mezbûra teslîme tenbîh olunup mâ cerâ bi’l-ibtigā ketb olundu. Fi’l-yevmi’s-sâlis aşer min Şevvâli’l-mükerrem li sene isneteyn ve seb‘în ve elf.<br><br><br>Şuhûdü’l-hâl: Halil Çelebi b. Abdülmu‘tî, Osman Efendi el-İmâm, el-Hâc Ali Beşe er-Râcil, Mehmed Çelebi b. Mehmed, Mustafa Çelebi b. Hüsameddin ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14925"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14927"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b228"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o472"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>