﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 210<br>Hüküm no: 149<br>Orijinal metin no: [32a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali Ağa b. Mustafa’nın, ev tamiri bedelinden Maydoslu Aci Kostandi ve Yorgi ile 2500 guruşa sulh olduğu</b><br><br>Husûs ile menzil ta‘mîri ücretinden 2500 guruşa sulh ve edâya tenbîh<br><br>Ma‘rûz<br><br>Sâdır olan fermân-ı âlîlerine imtisâlen zikri câ’î husûsu mahâllinde ber-nehc-i şer‘î istimâ‘ ve fasl u hasm için savb-ı şer‘-i enverden me’zûnen bi’l-hükm irsâl olunan Kâtib es-Seyyid Salih Afîf Efendi dâ‘îleri bi’l-ma‘iyye rü’yete me’mûr hâlâ Galata Kādısı Âşir Efendi-zâde fazîletlü Mehmed Tâceddin Efendi tarafından mürsel Kâtib Ömer Efendi ve hâssa mi‘mârı hulefâsından Abdülkadir ve Sâfî Mustafa Halîfeler ile kapdan-ı deryâ vezîr-i mükerrem sa‘âdetlü atûfetlü paşa hazretleri nezâret-i aliyyelerinde âsûde olup umûr-ı şer‘iyesini beldesi hâkimi olan Galata kādıları efendiler rü’yet edegeldikleri kasaba-i Kasımpaşa’da Piyale Paşa Vakfı müsakkafâtından İstanbul’da Haydarpaşa kurbünde Hacı Ferhad mahallesinde kâin Altıncıbaşı el-Hâc Ali Ağa b. el-Hâc Mustafa’nın bi’l-icâreteyn mutasarrıf olduğu bir bâb menzile varıp mahalle-i mezbûre imâmı el-Hâc Mehmed Emin Efendi ve Bıçakçı Mescidi İmâmı es-Seyyid Mustafa Efendi ve ahâlîsinden eşrâf-ı kuzâtdan es-Seyyid Mustafa Efendi ve rûznâmçe-i evvel kalemi küttâbından el-Hâc İsmail Efendi ve es-Seyyid Mehmed Said Ağa ve sâirleri hazır oldukları hâlde akd-i meclis-i şer‘-i nebevî ettiklerinde tüccâr kalfalarından sahib-i arzuhâl Maydoslu Aci Kostandi v. Yorgi nâm zimmî meclis-i ma‘kūd-ı mezkûrda merkūm el-Hâc Ali Ağa muvâcehesinde işbu derûnunda akd-i meclis-i şer‘-i âlî olunan bir bâb menzili mezbûrun bi-şartı’r-rücû‘ emriyle mâlımdan ta‘mîr ve ba‘zı mahallerini tecdîd etmemle cem‘an masrûfum olan on altı bin beş yüz guruşdan gayrı ez-teslîmât sahhu’l-bâkī alacağım olan bin üç yüz yetmiş beş guruşu mezbûrdan bi’l-mürâca‘a taleb ve da‘vâ eylediğimde ol dahi cevâbında ol mikdâr masrûfumu inkârından mâ‘adâ benim gāib ani’l-beled Mehmed Emin nâm kimesne zimmetinde alacağım olan bin elli guruşu gāib-i mezbûrdan alabilir isen deynimin ol mikdârına mahsûb eyle deyü seni kabza-i tevkîl etmemle öyle olıcak meblağ-ı mezkûru henüz gāib-i mezbûrdan eğerçi bi’l-vekâle kabz edememiş isen de mücerred beynimizde böylece lâkırdısı olduğuna binâen meblağ-ı merkūmu deynimin ol mikdârına tutarım deyip evvelen mikdâr-ı masrûfu fenn-i mi‘mârîyeye tatbîkan keşf ve meblağ-ı mezkûr bin elli guruş husûsu dahi fetvâ-yı şerîfeye havâle olunmuşdu el-hâletü hâzihî husûs-ı mezkûru mübâşir ma‘rifetiyle tarafeyn bi’l-muvâcehe lede’l-istiftâ bu mertebe ile kable’l-kabz şer‘an deynine takāsa kādir olmadığı taraf-ı şer‘-i şerîfden merkūm el-Hâc Ali Ağa’ya tefhîm olundukda ol dahi mücâb ve mülzem ve ben dahi mâ‘adâ müdde‘âmdan merkūm Ali Ağa ile bi’t-tav‘ ve’r-rızâ iki bin beş yüz guruşa kabûlünü hâvî sulh olmamla bedel-i sulh-ı mezkûr ile meblağ-ı merkūm bin elli guruşdan mâ‘adâ ziyâde müdde‘âma ve bi’l-cümle husûs-ı mezkûra ve sâir cemî‘ hukūk-ı şer‘iyeye müte‘allika âmme-i da‘vâdan tarafeynden her birimiz âharın zimmetini kabûlü hâvî ibrâ ve ıskāt eyledik deyü mersûmûnun bi’l-cümle takrîrini merkūm el-Hâc Ali Ağa tasdîk ve bedel-i sulh-ı merkūm iki bin beş yüz guruş ile meblağ-ı mezkûr bin elli guruşu mersûm Kostandi zimmîye edâya ta‘ahhüd ve külliyen kat‘-ı nizâ‘ eylediklerini kâtibân-ı mûmâ-ileyhimâ meclis-i şer‘a inhâ eyledikleri ba‘de’t-tenfîz İstanbul Mahkemesi’nden huzûr.<br><br>Fî 29 Ra sene 1242</p>          <br><a title="Önceki sayfa" style="text-decoration:none" href="./ayrmetin.php?idno=33575"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33577"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b210"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o589"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>