﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 175 Numaralı Sicil (H. 1157-1159 / M. 1745-1746)<br>cilt: 71,&nbsp;sayfa: 263<br>Hüküm no: 213<br>Orijinal metin no: [53a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kika v. Dimitri’nin vârisi ve oğlu olan Dimitri’nin, babasının hayatta iken ortak olduğu Bakkal Viko’daki alacağını tahsil etmek istemesi</b><br><br>Husûs-ı âti’l-beyânın mahallinde istimâ‘ ve tahrîri için savb-ı şer‘-i enverden Mevlânâ Ahmed Efendi b. Mustafa Efendi irsâl olunup ol dahi Havâss-ı Refîʻa kazâsına tâbi‘ Litros karyesinde mütemekkin Franko nâm Nasrâniye’nin mütemekkine olduğu menzile varıp zeyl-i kitâbda muharrerü’l-esâmî Müslimîn huzûrunda akd-i meclis-i şer‘-i Nebevî ettikde karye-i mezbûrede mütemekkin iken bundan akdem hâlik olan Kika v. Dimitri’nin verâseti vilâyet-i Rumeli’nde Ohri kazâsına tâbi‘ Planiçe nâm karyede zevce-i metrûkesi Bişo bt. Yuvan nâm Nasrâniye ile sulbî kebîr oğlu Dimitri nâm zimmîye münhasıra olduğu şer‘an zâhir ve müteʻayyin oldukdan sonra mesfûre Bişo nâm Nasrâniye’nin hisse-i irsiyyesini ahz u kabz zabt u hıfza kıbel-i şer‘den vasî ve kayyım nasb olunan işbu râfiʻü’s-sifr oğlu mesfûr Dimitri nâm zimmî meclis-i ma‘kūd-ı mezkûrda karye-i mezbûrda mütemekkin Bakkāl Viko v. Artin nâm zimmî muvâcehesinde bi’l-verâse ve bi’l-vesâye üzerine da‘vâ ve takrîr-i kelâm edip babam hâlik-i mesfûr Kika v. Dimitri v. Andon nâm zimmî ile hayâtında işbu mesfûr Viko zimmî bakkāllık sanʻatında bir sene mukaddem şerîkler olup hatta helâkinden üç ay mukaddem Nasârâ muvâcehesinde fesh-i şirket edip mâl-ı şirketden mesfûr Viko zimmî zimmetinde babam hâlik-i mesfûrun altı bin akçe hakkı bâkī kalmağla meblağ-ı mezbûru bi’l-verâse ve bi’l-vesâye taleb ederim, suâl olunsun dedikde gıbbe’s-suâl ve’l-inkâr müdde‘î-i mezbûrdan müddeʻâsını mübeyyine beyyine taleb olundukda udûl-ı ahrâr-ı ricâl-i Nasârâ’dan olup karye-i mezbûrda mütemekkin Pandol v. Dimitri ve Zafir v. Foti ve Yorgo v. Todori nâm zimmîler li-ecli’ş-şehâde meclis-i ma‘kūd-ı mezkûra hâzırân olup isre’l-istişhâd fi’l-hakīka hâlik-i mesfûr Kika v. Dimitri v. Andon nâm zimmî ile hayâtında işbu mesfûr Viko zimmî bakkāllık sanʻatında bir sene mukaddem şerîkler olup hatta helâkinden üç ay mukaddem huzûrunda fesh-i şirket edip mâl-ı şirketden mesfûr Viko zimmî zimmetinde işbu müdde‘î-i mezbûrun babası hâlik-i mesfûrun altı bin akçe hakkı bâkī kalmışdır, biz bu husûsa bu vech üzere şâhidleriz, [53b] şehâdet dahi ederiz deyü herbiri edâ-yı şehâdet-i şer‘iyye eylediklerinde ba‘de riʻâyeti şerâiti’l-kabûl şehâdetleri makbûle olmağın mûcebiyle meblağ-ı mezbûru mesfûr Dimitri zimmîye edâ ve teslîme merkūm Viko zimmîye tenbîh-birle vâki‘ hâli mevlânâ-yı mezbûr mahallinde ketb u tahrîr, ba‘dehû ma‘an ba‘s olunan Çukadâr Ahmed Ağa ve Muhzır es-Seyyid Mehmed ile meclis-i şer‘a gelip herbiri alâ-vukū‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fi’l-yevmi’l-hâmis aşer min-Muharremi’l-harâm li-sene tisʻa ve hamsîn ve mi’e ve elf.<br><br>Şuhûdü’l-hâl: Ali Usta b. Ahmed, Bölükbaşı b. Mustafa, Bostanî Mehmed b. Mustafa, Ustazâde Mehmed b. Ahmed, Yusuf Bey, Ali Ağa b. Ali.<br><br>İlya v. Goryo, Manol v. Ralu?.</p>          <br><a title="Önceki sayfa" style="text-decoration:none" href="./ayrmetin.php?idno=16826"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=16828"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp175&bsm=eyp175b263"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp175&bsm=eyp175o443"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>