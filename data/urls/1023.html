﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Anadolu Sadâreti Mahkemesi 2 Numaralı Sicil (H. 1251-1257/ M. 1835-1841)<br>cilt: 94,&nbsp;sayfa: 169<br>Hüküm no: 120<br>Orijinal metin no: [30a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bahçıvan Hıristo ve Biço’nun Berber Bedros aleyhindeki berber gediği ve bostan davasında anlaşma sağlanması</b><br><br>Ma‘rûz,<br><br>Mübârek ve mes‘ûd Rikâb-ı hümâyûn-ı şâhâneye takdîm-i arzuhâl eden Bahçıvan Hıristo v. Biço zimmî meclis-i şer‘-i münîrde derûn-ı arzuhâlde ismi mastûr Berber Bedros v. Panos zimmî muvâcehesinde medîne-i Üsküdar’da Reis mahallesinde vâki‘ hâlik Agob Kalfa Vakfı’nın bi’l-meşrûta mütevellîsi vâkıf-ı mersûmun sulbî kebîr oğlu Mıgırdıç zimmî hâzır olduğu hâlde vakf-ı mezkûr müstagallâtından mahalle-i mezkûrede kâin ma‘lûmü’l-hudûd bir bâb vakıf bostan derûnunda mevcûde beyne’l-esnâf gedik ta‘bîr olunur yine vakf-ı mezkûr müstagallâtından senevî dokuz bin akçe icâre-i müecceleli vakıf âlât-ı lâzıme-i ma‘lûme bâ-temessük-i mütevellî taht-ı tasarrufumda iken bin iki yüz elli senesi şehr-i Ramazani’l-mübâreki’nin on beşinci günü ben âlât-ı gedik-i merkūmu iki bin beş yüz guruş bedel-i makbûz mukābelesinde gāib ani’l-meclis Bahçıvan Yorgi v. Gazar nâm zimmîye ferâğ-ı kat‘î ve re’y-i mütevellî ile ferâğ ve tefvîz ol dahi ba‘de’t-tefevvüz âlât-ı mezkûreyi bin iki yüz elli iki senesi Cumâdelûlâsı’nın yirmi yedinci günü yine gāib ani’l-meclis Taşçı Misayel v. Dimitri nâm zimmîye bâ-re’y-i mütevellî ferâğ ve tefvîz ol dahi tefevvüz ve kabûl etdikden sonra âlât-ı merkūmeyi sene-i mezkûre şehr-i Ramazani’l-mübârekinin on üçüncü günü işbu mersûm Bedros zimmîye bâ-izn-i mütevellî ferâğ ve tefvîz etmekle ol vechile el-yevm âlât-ı gedik-i merkūme vaz‘-ı yed ve bostan-ı mezkûru dahi bâ-temessük-i mütevellî taht-ı icâresinde olmağla cümlesini tasarruf edip âlât-ı mezkûrede benim kat‘an alâkam kalmamış ise de ben sâlifü’l-beyân bin iki yüz elli senesi şehr-i Ramazani’l-mübârekinin on beşinci günü târîhinde âlât-ı mezkûreyi gāib-i mersûm Yorgi zimmînin malından ve yedinden karz aldığım meblağ-ı mezkûr iki bin beş yüz guruş deynim mukābelesinde gāib-i mersûma bâ-re’y-i mütevellî vefâen ferâğ [fâriğ] olmuş idim deyü kat‘iyyen fâriğ olduğumu inkâr ile mersûm Bedros zimmî ile beynimizde münâza‘ât-ı kesîre cereyân etmiş idi. El-hâletü hâzihî bi’l-cümle husûs-ı mezkûre ve ferâğ-ı merkūme ve işbu târîh-i i‘lâma gelince sâir cemî‘ hukūk-ı şer‘iyyeye müte‘allika âmme-i de‘âvîden ben mersûm Bedros zimmînin zimmetini ibrâ-i âmm-ı sahîh-i şer‘î ile ibrâ ve iskāt eylediğimde ol dahi bostan-ı mezkûr kirâsı olmak üzere benden mutâlebe eylediği bin iki yüz guruşa ve vakf-ı mezkûr musakkafâtından mahalle-i mezkûrede kâin bâ-temessük-i mütevellî bi’l-icâreteyn mutasarrıf olduğu bir bâb odayı müştemil ma‘lûmü’l-hudûd bir bâb vakıf arsadan ifrâz ve bana meccânen ferâğ ve mütevellî-i hâzır-ı mersûm Mıgırdıç zimmî dahi şehriye on beş akçe icâre-i müeccele ile benim tasarrufuma izin verdiği zikr olunan odayı muhtevî terbî‘an altmış zirâ‘ mahalle ve ferâğına ve zikr olunan husûslara ve sâir cemî‘ hukūk-ı şer‘iyyeye müte‘allika âmme-i de‘âvîden kat‘-ı münâza‘a eyledik deyü ikrâr ve tasâdukları tescîl ve huzûr-ı âlîlerine i‘lâm olundu.<br><br>Fî 24 Ş sene [12]56.</p>          <br><a title="Önceki sayfa" style="text-decoration:none" href="./ayrmetin.php?idno=1022"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=1024"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ana002&bsm=ana002b169"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ana002&bsm=ana002o336"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>