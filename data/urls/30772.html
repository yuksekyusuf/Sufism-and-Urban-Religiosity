﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 79<br>Hüküm no: 18<br>Orijinal metin no: [3a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ali b. Ahmed’in, Hasan b. İsmail, Yako ve Nikola ile alacak davasında sulh oldukları</b><br><br>Ma‘rûz<br><br>Mübârek rikāb-ı kamer-tâb-ı hüsrevânîye takdîm-i arzuhâl eden Dîvân-ı âlî çavuşlarından Ali b. Ahmed evvelâ Çarşamba günü Arz Odası’nda huzûr-ı âlîlerinde vâlidesi Âişe nâm hatun hâzıra olduğu hâlde ve ba‘dehû bi’t-terâzi du‘âhânemizde ma‘kūd meclis-i şer‘-i münîrde zikri âtî gedik âlâtına el-yevm şirâen mâlikler olan Yako ile kendi nefsinden asîl ve ukād ve Nasrâniyye tarafından vekîl olan Nikola zimmî hâzır oldukları hâlde arzuhâlde mezkûr zeytinciler kethüdâsı el-Hâc Hasan b. İsmail mahzarında İslâmbol’da Ayazmakapısı hâricinde vâki‘ diğer Mehmed Ağa dükkânı demekle ma‘rûf ve başmuhâsebede mukayyed bir bâb bakkāl dükkânı derûnunda mevcûde beyne’l-esnâf gedik tâ‘bir olunur âlât-ı lâzıme-i ma‘lûme babam müteveffâ-i mezbûr [A]hmed’in ile’l-vefât yedinde mülk ve hakkı olup ba‘de vefâtihi benimle zevcesi vâlidem hâzıra-i mezbûreye hasran mevrûs oldukdan sonra zevcesi mezbûre âlât-ı gedik-i mezkûrede olan sümün hissesini semen-i ma‘lûme bana bey‘ etmekle bu vechile ben mâlik olduğum mecmû‘-ı âlât-ı gedik-i mezkûru mezbûr el-Hâc Hasan’a sekiz yüz altmış guruşa bey‘ ve teslîm ol dahi ba‘de’l-iştirâ ve’l-kabz semen-i mezkûrun üç yüz altmış guruşunu bana edâ edip bâkīsi olan beş yüz guruşu bana vermeyip yedinde kalmağla meblağ-ı bâkī-i mezkûru hâlâ taleb ederim deyü da‘vâ eylediğimde ol dahi cevâbında semen-i mezkûru sana edâ ve teslîm etmişdim deyü beni def‘a tasâdik ve bu vechile beynimizde ba‘de vukū‘ı’l-münâza‘a bâ-tavassut-ı muslihîn ben tasaddî eylediğim da‘vâ-yı mezkûremden mezbûr el-Hâc Hasan ile kat‘an li’n-nizâ‘ dört yüz guruş bedel-i makbûza ba‘de akdi’l-musâlahati ve’l-kabûl bedel-i sulhden mâ‘adâsına bi’l-cümle âlât-ı gedik-i mezkûra müte‘allika âmme-i de‘âvi ve kâffe-i mütâlebâtdan ben mezbûr el-Hâc Hasan ile hâzırân-ı mersûmân Yako ve Nikola ve müşterikleri gāibeti ani’l-meclis ukād ve Nasrâniyenin zimmetlerini ibrâ-yı âm ile ibrâ ve iskāt eylediğimde ol dahi bedel-i sulh-ı mezkûra müte‘allika da‘vâdan benim zimmetimi ibrâ ve iskāt ve her birimiz ber-vech-i muharrer âharın ibrâsını kabûl eyledik deyü ba‘de’l-ikrâr ve’t-tasâdik bu vechile kat‘-ı nizâ‘ eylediklerinden sonra mukırr-ı merkūm Ali yine meclis-i şer‘de i‘âde-i kelâm edip eğer vâlidem mezbûre Âişe ba‘de zamânin zuhûr ve âlât-ı gedik-i mezkûrda olan sümün hissesini bana bey‘ini inkâr-birle hisse-i mezkûresini mutasarrıfları mersûmûndan da‘vâ ve bana beyi sâbit olmadığı sûretde şer‘an bir nesne ahz eder ise mikdâr-ı me’hûzuna ben kefîl ve zâminim dedikde onlar dahi kefâletini kabûl eyledikleri tescîl ve İstanbul Mahkemesi’nden huzûr-ı âlîlerine i‘lâm olundu.<br><br>Fî-22 min-Şa‘ban sene [1]216</p>          <br><a title="Önceki sayfa" style="text-decoration:none" href="./ayrmetin.php?idno=30771"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30773"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b079"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o660"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>