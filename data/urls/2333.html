﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 70<br>Hüküm no: 15<br>Orijinal metin no: [3b-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Râbia Hatun’un cariyesi Giritli Şahbaz’ı azat etmesi</b><br><br>Husûs-ı âti’l-beyânın mahallinde tahrîri iltimâs olunmağın savb-ı şer‘-i celîl-i lâzımü’t-tebcîlden Mevlânâ Ömer Efendi b. İsmail irsâl olunup ol dahi bi’l-fi‘il Sultan Selim Hân -aleyhi’r-rahmetü ve’l-gufrân- Câmi‘-i şerîfi ve ma‘bed-i latîfinin muvakkiti olan umdetü’l-akrân Mustafa Çelebi b. Mehmed’in mahmiye-i İstanbul’da Cebecibaşı mahallesinde vâki‘ menziline varıp zeyl-i rakīmde isimleri terkîm olunan udûl-ı Müslimîn ve sikāt-ı muvahhidîn mahzarlarında akd-i meclis-i şer‘-i mübîn eyledikde merkūm Mustafa Çelebi Zevce-i menkûhası Râbi‘a bt. Mustafa nâm hatun tarafından husûs-ı câi’l-beyâna vekîl olduğu zâtını ma‘rifet-i şer‘iyye ile ârifân olup câmi‘-i şerîf-i mezkûr imâreti kilârcısı olan İbrahim Çelebi b. Ali ve Kovacıdede mahallesi sâkinlerinden Sepetçi İbrahim Beşe b. Mehmed nâm kimesneler şehâdetleriyle şer‘an sâbit oldukdan sonra meclis-i ma‘kūd-ı mezbûrda ikrâr-ı tâm ve takrîr-i kelâm edip müvekkilem mezbûre Râbia Hatun kendüye rıkkını mu‘terife olan bâ‘isetü hâze’l-kitâb orta boylu, kara kaşlı, kara gözlü sağ gözü bir telâz? Giridiyyetü’l-asl Şahbaz bt. Abdullah nâm câriye-i memlûkesini hasbeten lillâhi te‘âlâ ve taleben li-merzâti’r-rabbi’l-a‘lâ tahrîr ve i‘tâk ve zümre-i harâir-i asliyâta ilhâk eyledi. Ba‘de’l-yevm mevsûfe-i mezbûre Şahbaz sâir harâir-i asliyât gibi hürre olup müvekkilemin üzerinde mevâlî için şer‘an sâbit olan hakk-ı velâdan gayrı hakkı kalmadı dediğini mevlânâ-yı mezbûr mahallinde tahrîr ba‘dehû ma‘an irsâl olunan el-Hâc İbrahim Çelebi b. Mahmud ve Mehmed Çelebi b. Abdüsselam ile meclis-i şer‘-i hatîre gelip alâ-vukū‘ihi inhâ ve takrîr eyledikde mâ-hüve’l-vâki‘ bi’l-ibtigā ketb ü imlâ olundu.<br><br>Fi’l-yevmi’s-sâlis min-Cumâdeluhrâ li-seneti ihdâ ve semânîn ve elf.<br><br>Şuhûdü’l-hâl: Mehmed Efendi b. eş-Şeyh Mehmed Efendi imâm-ı câmi‘-i Sultan Selim, Ahmed Efendi b. eş-Şeyh Mehmed Efendi imâm-ı mahalle-i mezbûr, Ahmed Çelebi b. Mehmed el-müezzin, Mehmed Beşe b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=2332"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2334"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b070"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o620"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>