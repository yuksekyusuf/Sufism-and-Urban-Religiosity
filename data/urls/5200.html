﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 150 Numaralı Sicil (H. 1143-1144 / M. 1730-1732)<br>cilt: 65,&nbsp;sayfa: 283<br>Hüküm no: 276<br>Orijinal metin no: [59b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Öldürülen Mehmed b. Mustafa’nın halası Havva bt. Mustafa’nın Ali Beşe b. Osman üzerine açtığı davada sulh oldukları</b><br><br>Dem [ü] diyet da‘vâsından sulh.<br><br>Mahmiye-i İstanbul’da Altımermer kurbünde Seydî Ömer Mahallesi sâkinelerinden zikri âtî katîlin ber-mûceb-i hüccet-i şer‘iyye halası ve hasren vârisi olup zâtı Hasan Çelebi b. Ahmed ve Abdullah Beşe b. Hüseyin nâm kimesneler ta‘rîfleriyle mu‘arrefe olan Havvâ bt. Mustafa nâm hatun meclis-i şer‘-i hatîr-i lâzımü’t-tevkīrde işbu hâfızü’l-kitâb Ali Beşe b. Osman nâm kimesne mahzarında ikrâr-ı tâm ve takrîr-i kelâm edip mûrisim müteveffâ Mehmed b. Mustafa b. Abdullah’ın bundan akdem medîne-i Galata’da Kurşunlu mahzen önünde ba‘de’l-asr bıçak ile darb ve cerh ve katletmekle mezbûr Ali Beşe’den mûceb-i şer‘îsini taleb ve da‘vâ eylediğimde ol dahi bi’l-külliye inkâr edicek ben dahi müdde‘âmı ber-vech-i muharrer isbât sadedinde iken beynimize muslihûn tavassut edip da‘vâ-yı mezkûremden beni mezbûr Ali Beşe ile an-inkâr yüz guruş üzerine inşâ-i akd-i sulh ettiklerinde ben dahi sulh-ı mezbûru kabûl ve bedel-i sulh olan meblağ-ı mezbûru mezbûr Ali Beşe yedinden tamamen ahz u kabz eylediğimden sonra husûs-ı mezbûra müte‘allika âmme-i da‘vâ ve kâffe-i mütâlebâtdan mezbûr Ali Beşe’nin zimmetini ibrâ-i âmm-ı râfi‘u’l-hısâm ile ibrâ ve iskāt eylediğimde ol dahi bedel-i sulh deyü bana medfû‘u olan meblağ-ı mezbûr yüz guruşa müte‘allika âmme-i da‘vâdan benim zimmetimi ibrâ ve ıskāt eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Hurrire fî-gurreti Recebi’l-ferd sene [1]143.<br><br>Şuhûdü’l-hâl: Ahmed Beşe b. Mustafa, İbrahim Beşe b. Hüseyin, Ali Beşe b. Mehmed, İbrahim Beşe b. Mehmed, Ali Beşe b. Hüseyin, Mehmed Çelebi b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=5199"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=5201"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab150&bsm=bab150b283"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab150&bsm=bab150o705"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>