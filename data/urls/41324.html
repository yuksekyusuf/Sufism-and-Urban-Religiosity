﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 203<br>Hüküm no: 175<br>Orijinal metin no: [44a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Abdülaziz Efendi b. Mustafa Efendi ile Salih Ağa b. Osman Ağa’nın alacak davasında sulh oldukları</b><br><br>Fi’l-asl Vilâyet-i Anadolu’da Bolu Sancağı’nda Mengen kazâsına tâbi‘ Karacalar nâm karye sükkânından olup hâlâ mahmiye-i İstanbul’da Mehmed Ağa Câmi‘-i Şerîfi kurbünde müsâfiren sâkin olan umdetü’l-kuzât Abdülaziz Efendi b. Mustafa Efendi mahfil-i kazâda bin doksan senesinde Bolu mütesellimi olan işbu hâfızu hâze’l-kitâb Salih Ağa b. Osman Ağa nâm kimesne mahzarında ikrâr ve takrîr-i kelâm edip mezbûr Salih Ağa târih-i mezbûrede sancak-ı mezbûr mütesellimi iken senin oğlun gāib ani’l-meclis Abdülvehhab Efendi nâm kimesne karye-i mezbûrede bir avratı darb etti deyü benden cerîme nâmıyla yüz yetmiş esedî guruşumu ahz ü kabz ve mesârifine sarfla istihlâk etmekle ben-dahi meblağ-ı mezbûr yüz yetmiş guruşu mezbûr Salih Ağa’dan bundan akdem da‘vâ ve taleb eylediğimde ol dahi bi’l-külliye inkâr etmekle ben-dahi müdde‘âmı vech-i şer‘î üzre isbât sadedinde iken beynimizde münâza‘ât-ı kesîr[e] vâki‘ olmuşidi el-hâletü hâzihî beynimize muslihûn tavassut edip da‘vâ-yı mezbûremden beni mezbûr Salih Ağa ile beynimizde kırk esedî guruş üzerine inşâ-i akd-i sulh eylediklerinde ben-dahi sulh-i mezbûru kabûl ve bedel-i sulh olan meblağ-ı mezbûr kırk esedî guruşu mezbûr Salih Ağa yedinden tamamen ahz ü kabz eylediğimden sonra meblağ-ı bâkī yüz otuz esedî guruşa müte‘allika da‘vâdan ben mezbûr Salih Ağa’nın zimmetini ibrâ-i âmm-ı kātı‘u’l-hisâm ile ibrâ ve ıskāt edip mezbûr Salih Ağa dahi bedel-i sulh olan meblağ-ı mezbûr kırk esedî guruşa müte‘allika da‘vâdan benim zimmetimi ibrâ-i âmm-ı kātı‘u’n-nizâ‘la ibrâ ve ıskāt eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’s-sânî aşer min-Saferü’l-hayr li-sene ihdâ ve tis‘în ve elf.<br><br>Şuhûdü’l-hâl: es-Seyyid Mehmed Efendi b. Mansur Efendi, İshak Efendi b. Yusuf, Mehmed Efendi b. Gazanfer, Ali Efendi b. el-Hâc Mehmed, Ahmed Efendi b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=41323"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41325"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b203"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o457"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>