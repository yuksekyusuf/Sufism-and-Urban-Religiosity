﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 390<br>Hüküm no: 340<br>Orijinal metin no: [125-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vakıf tütüncü dükkânı hisselerinin satışı</b><br><br>Tütüncü<br><br>[Ma‘rûz]<br><br>Âsitâne-i aliyye’de vâki‘ tütüncü esnâfından Yuvan v. Yorgi ve Mina v. Kiryako zimmîler meclis-i şer‘-i münîrde bâ‘isiyyü’l-i‘lâm nefsinden asıl ve şerîki el-Hâc Hafız Mustafa Râşid Efendi b. el-Hâc Mehmed tarafından husûs-ı âti’l-beyânda vekîl-i şer‘îsi duhân tüccârından Ömer Efendi b. İsmail muvâcehesinde her biri takrîr-i kelâm edip İstanbul’da Bahçekapısı hâricinde Eminönü nâm mahâlde sebzeciler içinde manav ve berber dükkânları beynlerinde vâki‘ Eshâm Muhâsebesi’nde bizimle gāib ani’l-meclis İsak v. Musayil zimmînin ismimize mukayyed üzerinde bir bâb odayı müştemil üç kepenk bir bâb tütüncü dükkânı derûnunda mevcûde beyne’l-esnâf gedik ta‘bîr olunur âlât-ı lâzıme-i ma‘lûmenin sülüs hisse-i şâyi‘ası gāib-i mesfûr İsak zimmînin ve bir sülüsden sülüsân hisse-i şâyi‘ası dahi akd-i âti’z-zikrin sudûruna değin bizim bâ-sûret yedimizde mülk ve hakkımız olmağla biz ber-vech-i muharrer mâlik olduğumuz sülüsân hisse-i şâyi‘a-i âlât-ı gedik-i merkūmu tarafeynden bi’l-îcâb ve’l-kabûl bey‘-i kat‘î ve safka-i vâhide ve şerîkimiz gāib-i mersûmun izin ve icâzetiyle asıl ve vekîl ve müvekkil-i mezbûrân Ömer Efendi ve el-Hâc Mustafa Râşid Efendi’ye ale’l-iştirâki’s-seviyy yirmi bin beş yüz guruş semen-i medfû‘ ve makbûza bey‘ ve temlik ve vech-i lâyıkı üzere teslîm eylediğimizde onlar dahi ber-vech-i muharrer iştirâ ve temellük ve tesellüm ve kabz ü kabûl etmeğin fî-mâ ba‘d âlât-ı gedik-i merkūmun sülüsân hisse-i şâyi‘a-i mezkûresi mezbûrân Ömer Efendi ve el-Hâc Hafız Mustafa Râşid Efendi’nin seviyyen mülk-i müşterâları ve hakk-ı sırfları olup bizim aslâ ve kat‘a alâka ve medhalimiz kalmamağla meblağ-ı mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini kabûlümüzü hâvî ibrâ ve iskāt eyledik deyü ba‘de’l-ikrâr ve’t-tasdîk asıl ve vekîl-i mezbûr Ömer Efendi meclis-i şer‘de esnâf-ı merkūme Kethudâ vekîli İbrahim Efendi ve Yazıcısı Mehmed Emin Efendi ve Yiğitbaşısı el-Hâc Hasan Ağa ve sâir mazbûtü’l-esâmî lonca ihtiyârları hâzır oldukları hâlde bi’l-asâle ve bi’l-vekâle takrîr-i kelâm edip benimle şerîkim ve müvekkilim mezbûr el-Hâc Hafız Mustafa Râşid Efendi’nin ber-vech-i meşrûh şirâen mâlik olduğumuz sülüsân hisse-i şâyi‘a-i gedik-i mezbûrun kaleminde mersûmân Yuvan ve Yorgi ve Mina v. Kiryako üzerlerinde olan kayd-ı atiki ref‘ ve terkīn ve benimle müvekkilim mezbûrun ismimize tashîh-i kayd ile kaleminden müceddeden yedimize birer kıt‘a sûret i‘tâsı bi’l-asâle ve bi’l-vekâle niyâzımdır dedikde fi’l-vâki‘ kalem-i mezbûrdan mersûmân Yuvan v. Yorgi ve Mina v. Kiryako zimmîler isimlerine mukayyed sülüsân hisse-i şâyi‘a-i gedik-i mezkûra şirâen mâlikler olan mezbûrân Ömer Efendi ve şerîki el-Hâc Mustafa Râşid Efendi’nin isimlerine tashîhan yedlerine sûret i‘tâ olunması nizâmlarından idiği esnâf-ı hâzırûn-ı mezbûrûn ihbâr etmeleriyle bu sûretde mezbûrân Ömer Efendi b. İsmail ve el-Hâc Hafız Mustafa Reşid Efendi b. el-Hâc Mehmed’in ber-vech-i istid‘â isimlerine tasrîhan yedlerine başka başka sûret i‘tâsı muktezâ-yı şurût ve nizâm idiği İstanbul Mahkemesi’nden huzûr-ı [âlîlerine i‘lâm olundu]<br><br>Fî 23 Ca sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34992"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34994"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b390"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o588"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>