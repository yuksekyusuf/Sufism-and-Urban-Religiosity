﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahfel-i Şer‘iyyât Mahkemesi 3 Numaralı Sicil (H. 1273-1274 / M. 1857)<br>cilt: 97,&nbsp;sayfa: 126<br>Hüküm no: 102<br>Orijinal metin no: [21a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed Ağa’nın Abdülkadir Ağa aleyhindeki ev davasının meşru olmadığı</b><br><br>Eski Alipaşalı İbrahim Kavvâs’a teslîm,<br><br>Nüsha-i sâniye<br><br>Ma‘rûz,<br><br>İstanbul’da Ebulfeth Gāzî Sultân Mehmed Han -aleyhi’r-rahmetü ve’l-gufrân- hazretleri câmi‘-i şerîfi civârında vâki‘ el-Hâc Osman’ın hanında sâkin Esirci esnâfından sâhib-i arzuhâl es-Seyyid el-Hâc Ahmed Ağa b. Yunus nâm kimesne mahfil-i şer‘iyyâtda Hayriye tüccârından derûn-ı arzuhâlde mezkûrü’l-ism es-Seyyid Abdülkadir Ağa b. es-Seyyid Ahmed muvâcehesinde vilâyet-i Anadolu’da medîne-i Balıkesrî mahâllâtından Ömer Bey mahâllesinde vâki‘ bir tarafdan el-Hâc Mustafa Ağa menzili ve bir tarafdan Mehmed Ağa menzili ve bir tarafdan Abdullah Ağa bahçesi ve taraf-ı râbi‘i tarîk-i âm ile mahdûd yedimde müstakillen mülk ve hakkım olan müştemilât-ı ma‘lûmeyi hâvî bir bâb mülk menzilimi işbu târîh-i i‘lâmdan iki sene mukaddem Der-aliyye’de han-ı mezkûrda bi’l-îcâb ve’l-kabûl bâtten ve sahîhan dört bin guruş semen tesmiyesiyle işbu hâzır bi’l-meclis mezbûr es-Seyyid Abdülkadir Ağa’ya bey‘ ü temlîk ve mahâllinde zabta taslît eylediğimde ol dahi ber-vech-i muharrer iştirâ ve temellük ve tasallut ve kabûl eylediğinden sonra benim hâlâ medîne-i mezbûrede sâkinler gāibûn ani’l-beled el-Hâc Abdullah Ağa emti‘â-i ma‘lûme esmânından bâ-tahvîl üç bin guruş ve Hocaoğlu Mehmed Emin Ağa’ya cihet-i karzdan bâ-tahvîl beş yüz guruş ve vâlidem Havva Hatun’a beş yüz guruş ki cem‘an dört bin guruş zimmetimde deynim olmağla ben merkūm dört bin guruşu târîh-i mezkûrdan doksan bir gün tamâmında dâyinlerim gāibûn-ı merkūmûna edâ ve teslîme ve tahvîl-i mezkûrları dahi yedlerinden tahlîs ve bana irsâle mezbûr es-Seyyid Abdülkadir Ağa’ya emir ve tarafımdan tevkîl eylediğimde ol dahi ba‘de-kabûli’l-vekâle Dersa‘âdet’den medîne-i mezbûreye varıp menzil-i mahdûd-ı mezkûru zabt ve vaz‘-ı yed edip lâkin semen-i merkūm dört bin guruşu dâyinlerim gāibûn-ı merkūmûna vermeyip ve tahvîl-i mezkûrları dahi yedlerinden tahlîs ve bana irsâl etmediğinden mâ‘adâ menzil-i mahdûd-ı merkūmu dahi medîne-i mezbûre ahâlîsinden Çakaloğlu Ali Ağa b. Abdullah nâm kimesneye semen-i medfû‘ ve makbûza bey‘ ü temlîk ve teslîm, ol dahi ba‘de’l-iştirâ ve’t-temellük ve’t-tesellüm menzil-i merkūma gāib-i mezbûr Ali Ağa el-yevm vâzı‘u’l-yed bulunmuş ise de merkūm es-Seyyid Abdülkadir Ağa mücerred semen-i mezkûru dâyinlerim gāibûn-ı mezbûrûna edâ ve îfâ ve tahvîl-i mezkûrları yedlerinden tahlîs ve bana teslîm etmediğinden mâ‘adâ ben mezbûr es-Seyyid Abdülkadir Ağa ile muahharen Der-aliyye’de bey‘-i mezkûru fesh ü ikāle etmemle binâen-aleyh menzil-i mahdûd-ı mezkûru zi’l-yed bulunan gāib-i mezbûrdan geri ahz ve mahâllinde bana teslîme mezbûr es-Seyyid Abdülkadir Ağa’ya cebre tenbîh olunmak murâdımdır deyü takrîr-i meşrûhu üzere mezbûr Abdülkadir Ağa menzil-i mahdûd-ı mezkûra el-yevm vâzı‘u’l-yed olduğunu mukırr u mu‘terif iken tasaddî eylediği menzil da‘vâsı meşrû‘a ve iltifâta şâyân olmadığı müdde‘î-i mezbûr el-Hâc Ahmed Ağa’ya tefhîm ve mûcebince da‘vâ-i mezkûresiyle mezbûr es-Seyyid Abdülkadir Ağa’ya bî-vech-i şer‘î mu‘ârazadan men‘ olunduğu huzûr-ı [âlîlerine i‘lâm olundu].<br><br>Fî 10 M sene [12]74.<br><br>Akif.</p>          <br><a title="Önceki sayfa" style="text-decoration:none" href="./ayrmetin.php?idno=38337"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38339"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mah003&bsm=mah003b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mah003&bsm=mah003o176"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>