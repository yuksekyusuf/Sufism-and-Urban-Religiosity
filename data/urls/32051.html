﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 123<br>Hüküm no: 54<br>Orijinal metin no: [20a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İleride et sıkıntısı çekilmemesi için lüzumsuz kesim yapılmaması ve kuyruk yağı satışında nizama uyulması hususunda kasap esnafına tembihte bulunulması</b><br><br>Kasab esnâfına dâir fermân.<br><br>Bâ-sahh-ı âlî.<br><br>Fazîletlü İstanbul Kādısı Efendi<br><br>Kasab tâifesinin öteden beri habâset ve mel‘aneti ma‘lûm olan hâlâtdan olup Dârü’s-saltanati’s-seniyye sekenesinin tevsî‘-i akvât-ı lâzımesi için küllî ikdâm ve ihtimâm ile mesâfe-i karîbe ve ba‘îdeden ağnam celbine cehd olunarak ve bi-hamdihî te‘âlâ bu esnâda tevârüd etmekde olan ağnam-ı kesîrenin bi-mennihî te‘âlâ eyyâm-ı mübâreke ve hengâm-ı şitâda zarûret çekmeyecek vechile lüzûmu derece sarfıyla telefden vikāyesine dikkat lâzımeden iken tâife-i merkūme kıllet-i ağnam evânında tutturabildikleri bahâ ile lahm satmak mel‘a[ne]tine alışmış olduklarından yine fesâdlarına revâc vermek için eyyâm-ı mübâreke ve mevsim-i şitâda kıllet-i ağnamı mûcib olmak için yevmiye mertebe-i ma‘lûme-i muktezıyesinden ziyâde ağnam zebh ve itlâf etmekde oldukları ve kefere ve sâire lüzûmundan ziyâde lühûm verdikleri ve ziyâde zebhi takrîbiyle ekser dükkânlarında dört beş günlük lahm kalıp ta‘affün ederek bâ‘is-i ızâ‘at olmakda idiği tahkīk olmakdan nâşî bu husûsun bir râbıta-i kaviyyesine bakılıp ağnamın telefden vikāyeti ve mütenebbih ve memnû‘ olmayanların eşedd-i cezâ ile tedîbi ve bundan mâ‘adâ kuyruklar kasab dükkânlarına getirilmeyip mahâllinde kırkar paraya füruht olunagelmekle bunun dahi men‘iyle nizâmının icrâsı matlûb-ı kat‘î olmağla imdi Kasabbaşı Ağa ve kasablar kethudâsı ve sâir iktizâ eden ustaları huzûrunuza celb ve keyfiyeti tefhîm ile ba‘d-ezîn kasablar beher yevm ibâdullâha lüzûmundan ziyâde ağnam zebh etmeyip herkese kifâyetinden ziyâde vermeyerek ağnam-ı mütevârideyi telefden gereği gibi mücânebet etmek ve kavurmalık için bir re’s koyun füruht etmemek ve kuyruklar dahi vech-i meşrûh üzere alınıp satılmayarak nizâmı icrâ olunmak husûsunu gûş-ı hûşlarına tamamca ilkā birle ma‘âza’llâhi te‘âlâ bundan sonra eyyâm-ı mübâreke ve mevsim-i şitâda ibâdullâhın ağnamdan zarûreti lâzım gelir ise kasabların esnâ-i kılletde istedikleri gibi satmak için itlâfları sebeb olmuş olacağına mebnî evvelen kasablar kethudâsı ve sâniyen ustalardan lâzım gelenlere tertîb-i cezâ ile mu‘âmele olunacağını <<evvelen kasablar>> bildirip ona göre hareketlerini ber-vech-i ekîd tenbîhe mübâderet ve siz dahi ale’d-devam nezâret birle bu bâbda hâtır ve gönüle ve [bir] ferdi himâyete bakmayıp vikāye-i ağnam esbâbının istihsâline himmet eyleyesiz deyü buyruldu.<br><br>Fî 10 C sene [1]218</p>          <br><a title="Önceki sayfa" style="text-decoration:none" href="./ayrmetin.php?idno=32050"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32052"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b123"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o698"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>