﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 10 Numaralı Sicil (H. 1072-1073 / M. 1661-1663)<br>cilt: 51,&nbsp;sayfa: 572<br>Hüküm no: 671<br>Orijinal metin no: [82b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Valide Sultan’a ait mülk arsa ile Kasım Paşa Vakfı’na ait arsanın değiştirilmesi</b><br><br>Hüccet-i Hazret-i Vâlide Sultan be-vakf-ı Kasım Paşa der-mütevellî Şuaybzâde Abdullah Efendi el-müderris.<br><br>Sultanü’l-muhadderât bürhânü’l-mutahharât aliyyetü’z-zât safiyetü’s-sıfât sahibetü’l-hayrât ve’l-hasenât râgıbetü’s-sadakāt ve’l-meberrât zâtü’l-aliyy ve’s-sa‘âdât nâdiretü’l-edvârı’l-felekiyye bârikatü’l-envârı’l-melekiyye matla‘u ….’s-saltanati’z-zâhire sadefü dürretü’l-hilâfeti’l-bâhire Hazret-i Vâlide Sultan -dâmet ismetühâ- taraf-ı bâhirü’ş-şereflerinden kethudâlıkları hizmet-i aliyyeleri ile şeref-yâb olan umdetü ashâbi’l-izzi ve’l-ikbâl kıdvetü erbâbü’l-câh ve’l-celâl zû’d-devletü’l-zâhire ve’l-‘izzetü’l-bâhire hâvi’l-mekârim ve’l-ihsân el-mahfûfu bi-sunûf-i avâtıfi’l-meliki’l-mennân izzetlü Hasan Ağa hazretleri ile medîne-i Galata’ya tâbi‘ kasaba-i Kasımpaşa’da merhûm Kasım Paşa Evkāfı’na ber-vech-i meşrûtiyyet hâlâ mütevellî olan umdetü’l-müderrisîn Şuaybzâde Abdullah Efendi meclis-i şer‘a hâzırân olup “Men benâ lillâhi mesciden benâ’llâhu beyten fi’l-cenneti” hadîs-i şerîfinin mazmûna mâ-sadak olmak için Adliye ta‘bîr olunup hâlâ müceddeden binâ olunan câmi‘-i şerîf kurbünde vâkıf-ı müşârün-ileyh vakfından ma‘lûmü’l-hudûd olup bin yetmiş bir senesi Zilka‘desi’nin on altıncı gününde olan harîk-i gālibde muhterik olan arsa-i hâliye ile mûmâ-ileyhâ Vâlide Sultan hazretlerine medîne-i merkūmede bâ-hatt-ı hümâyûn temlîk olunan Hızır İlyas Kenîsesi demekle ma‘rûf arsa-i hâliyeyi istibdâl murâd etdiklerinde kıbel-i şer‘den Mevlânâ Mu‘îd Mustafa Efendi irsâl olunup ol dahi hâssa mi‘mârlardan Üstâd Hasan Halîfe ve zeyl-i rakīmde isimleri mastûr ebniye ve sukūfa ıttılâ‘ [ve] vukū‘fu olan Müslimîn ile mûmâ-ileyhâ Vâlide Sultan hazretlerinin mülkü olan arsa-i mütebeyyine-i memlûkesi üzerine varıp akd-i meclis eyledikde mezbûr mi‘mâr vakf-ı mezbûr mütevellîsi mahzarında arsa-i memlûke-i merkūmeyi mesâha eyledikde tûlen otuz sekiz ve arzan otuz iki be-hesâb-ı şatrancî bin iki yüz on altı defa tûlen yirmi iki arzan sekiz be-hesâb-ı mezbûr yüz yetmiş altı cem‘an bin üç yüz doksan iki zirâ‘ arsanın her zirâ‘ı ikişer yüz ellişer akçeden üçer kerre yüz bin ve kırk sekiz bin akçe ve ecr-i misli beher yevm yirmi altışar akçeden ve arsa-i mevkūfe-i muhterikanın üzerine varıp mesâha etdikde tûlen ve arzan be-hesâb-ı mezbûr bin iki yüz on dokuz zirâ‘ olup her biri zirâ‘ı yüzer akçeden bir kerre yüz bin ve yirmi bir bin dokuz yüz akçedir ve ecr-i misli beher yevm on ikişer akçedir deyip arsa-i memlûke dahl ve rey‘ ve galle ve kıymet cihetinden arsa-i mevkūfe-i merkūmeden evfer ve ekser olduğunu haber verdiklerinden sonra vâki‘ hâli mevlânâ-yı mezbûr mahâllinde tahrîr ba‘dehû Osman b. Hasan ile meclis-i şer‘a gelip ber-vech-i muharrer istibdâl cânib-i vakfa nâfi‘ idiğinü ihbâr eyledikde ba-fermân-ı âlî muvakkı‘-ı sadr-ı kitâb olan âlim-i âmil [ve] fâzıl-ı kâmil şerîh-i [bî]-mu‘âdil hazretleri dahi ber-minvâl-i muharrer istibdâle izin verip onlar dahi mübâdele edip vech-i şer‘î üzere emr-i istibdâl tamam oldukdan sonra müşârün-ileyh Hasan Ağa hazretleri meclis-i şer‘de takrîr-i kelâm edip istibdâl-i mezbûr üzere sâbıkā vakıf olan arsa-i mezbûre mûmâ-ileyhâ Vâlide Sultan hazretlerinin mülkü olmuş iken mütevellî-i mezbûr zabt u tasarrufuma mâni‘ olup vaz‘-ı yed eder suâl olunup kasr-ı yedine tenbîh olunmak matlûbumdur dedikde gıbbe’s-suâl mütevellî-i [83a] mezbûr cevâbında vâkıf istibdâli şart etmedikçe istibdâl sahîh olmamağla arsa-i mevkūfeye vaz‘-ı yed ederim dedikde müşârün-ileyh Hasan Ağa hazretleri i‘âde-i kelâm edip fi’l-vâki‘ kazıyye minvâl-i muharrer üzeredir lâkin ba-fermân-ı âlî hâkimü’ş-şer‘ min-ciheti’r-rey‘ ve’l-galle ekser ve efver olan bedel ile istibdâli tecvîz edecek nakz ve nakīzına mecâl muhâldir deyip istibdâl-i mezbûrun sıhhatine hüküm taleb eyledikde hâkim-i mûmâ-ileyh -esbağallâhu ni‘amehû aleyh- hazretleri dahi istibdâl-i mezbûrun sıhhatine ve bedel verilen arsa-i memlûkenin vakfiyetine ve arsa-i mevkūfenin mülkiyetine âlimen bi’l-hilâf alâ-kavli men-yerâhu mine’l-eimmeti’l-müctehidîn hükm-i sahîh ve kazâ-i sarîh etmekle arsa-i memlûke-i mezbûre vakıf oldu cerâ zâlik ve<br><br>Hurrire fi’l-yevmi’s-sâbi‘ aşer min-Şevvali’l-mükerrem li-sene isneteyn ve seb‘în ve elf.<br><br>Şuhûdü’l-hâl: es-Sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=25557"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=25559"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist010&bsm=ist010b572"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist010&bsm=ist010o984"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>