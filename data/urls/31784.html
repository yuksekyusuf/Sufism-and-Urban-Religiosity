﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 391<br>Hüküm no: 376<br>Orijinal metin no: [51b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sandalcı esnafının Bursa’dan getirtilen ve meşdud denilen kumaşın fiyatının pahalı olduğundan şikâyetleri</b><br><br>Sandalcıların meşdûd nizâ‘ı<br><br>Ma‘rûz<br><br>Sandalcı esnâfının Bâb-ı âlî’ye takdîm eyledikleri arzuhâli bâlâsında işbu arzuhâle nazar ve ashâb-ı arzuhâli istintâk ve tahkīk-i mâdde birle keyfiyet ve iktizâsını i‘lâma himmet eyleyesiz deyü bu dâ‘îlerine hitâben sâdır olan emr-i âlîlerine imtisâlen ashâb-ı arzuhâl bi’l-cümle sandalcı esnâfı meclis-i şer‘-i münîrde mahrûse-i Bursa’dan hâmcı? ta‘bîr olunur meşdûd celb eder tüccâr hâzır olduğu hâlde işbu arzuhâle ba‘de’n-nazar istintâk olunduklarında bir sene mukaddem meşdûdun beher kıyyesi mahrûse-i mezûrede otuz sekiz guruşa bey‘ olunduğu hâlde mîzân-ı harîr diyerek iki guruş dahi zam ve ol-vechile kırk guruşa bâliğ olup bu tarîkle Âsitâne-i aliyye’ye irsâl ve minvâl-i muharrer üzere bizler iştirâ ve i‘mâl ve ibâdullâha bey‘ eder iken zam olunan iki guruş mîzân-ı harîr fukarâ ve zu‘afâ ve re‘âyâ vü berâyâya şefkat ve merhamet buyurulup bâ-hatt-ı hümâyûn-ı şevket-makrûn afv ve tenzîl ve bu sûretde meşdûdun evvelki bahâsından tenzîli iktizâ eder iken mahrûse-i mezbûrede sâkin meşdûd erbâbı fırsat-yâb olup tama‘-ı hâmlarına teba‘iyetle kırk beş ve elli ve elli üç guruşa kadar bir vakıyye meşdûdu iblâğ ve bu minvâl üzere hâzırûn-ı mezbûrûna irsâl ve bizler dahi bi’z-zarûre iştirâ ve nesc ve i‘mâl eylediğimiz akmişeyi ibâdullâha gālî bahâ ile fürûhta muhtâc olmamızla bu keyfiyet fukarâ ve zu‘afânın mağbûn ve mutazarrır ve perîşânlıklarını mûcib bir hâlet-i reddiye olduğuna binâen bu def‘a fukarâ ve zu‘afâ ve erâmil ve yetâmânın ahvâl-i perîşânlarına merhameten bâ-irâde-i seniyye-i hazret-i şehin-şâhî cemî‘ eşyâyı tenzîl ile narh ve nizâm verildiğine mebnî bizlerin daha i‘mâl eylediğimiz akmeşenin vech-i lâyıkıyla tenzîli beher hâl meşdûdun tenzîline mütevakkıf olduğuna binâen tama‘-ı hâmlarına terakkī eyledikleri meşdûdun beher kıyyesi meclis-i şer‘-i enverde mahrûse-i mezbûrede kırk iki buçuk guruşa ve Âsitâne-i aliyye’de ma‘a harc ve fâide kırk beş guruşa tanzîm ve bu vechile hâzırûn-ı mezbûrûn ta‘ahhüd ve ona kıyâsen bizler dahi akmişenin her bir zirâ‘ında tenzîl ile narh ve yedimize taraf-ı şer‘den memhûr defter i‘tâ olunmuş ise de akmişenin cüz’-i a‘zamı olan meşdûdun minvâl-i [muharrer] üzere irsâl eylemeleri zımnında mahrûse-i mezbûrede sâkinûn meşdûdculara müte‘âkiben mufassal ve meşrûh mekâtib tahrîr ve irsâl eylediğimizde mezbûrûn cevâblarında el-hâletü hâzihî yedlerimizde mevcûd meşdûd olmayıp bir iki mâh zarfında yeni harîr zuhûrunda meşdûdu minvâl-i meşrûh üzere bey‘ ü şirâ ederiz diyerek a‘zâr-ı vâhiye îrâdıyla tahrîrâtları vârid olup mezbûrûnun cevâb-ı nâ-savâbları işbu nizâm-ı müstahsenenin fesâdını müstelzim ve mûcib bir hâlet-i re[ddi]ye olacağı ve merkūmûnun yedlerinde mevcûd olan bundan böyle Âsitâne-i aliyye’ye dört mâh vefâ ve idâre edecek yedlerinde meşdûdları olduğu zâhir ve âşikâr olmağla taraf-ı Devlet-i aliyye’den mezbûrûn üzerine bir mübâşir ta‘yîniyle [52a] mahâllinde narh-ı mezbûr üzere Âsitâne-i aliyye’ye müstevfâ meşdûd irsâl ve bundan böyle vech-i lâyıkı üzere irsâle müsâra‘at ve vakten mine’l-evkāt zarûret çekilmeyip ibâdullâhın bu vechile mağbûn ve mutazarrır olmamasına ta‘ahhüd ve tekeffül ederler ise fe-ni‘me’l-matlûb eğer inâd ve muhâlefetlerinde ısrâr ve bu tarîkle ibâdullâha ızrâr ederler ise haklarında iktizâ eden tedîbât-ı lâyıkaların icrâ için husûs-ı merkūmun husûl ve adem-i husulü yedlerinde olan mîzân-ı harîr emîni el-Hâc es-Seyyid Mehmed Ağa ve Dolabcıyân Kethudâsı el-Hâc es-Seyyid İsmail Ağa ve Kadıncıkzâde Osman Ağa ve İnegöllü el-Hâc Mehmed Ağa ve Leprükzâde? el-Hâc İsmail Efendi ve Veledoğlu el-Hâc Hafız Efendi ve mîzânî çırağı Emin Ağa ve es-Seyyid el-Hâc Mehmed Efendi ve müjde ve dellâlları koca kolluk oğlu el-Hâc Şerif ve es-Seyyid el-Hâc Esad Ağa nâm kimesnelerin Âsitâne-i aliyye’ye ihzârlarını bi’l-cümle esnâf-ı hâzırûn-ı mezbûrûn istirhâm etmeleriyle fî-nefsi’l-emr merkūmûnun takrîrleri vâkı‘a mutâbık ve nefsü’l-emre muvâfık olmağla husûs-ı mezbûrda Âsitâne-i aliyye’nin refâh-ı hâl üzere olacağı mütebeyyin olmağla istid‘â ve istirhâmlarına müsâ‘ade-i aliyye erzânî buyurulmak bâbında Bursa hâkimine ve zâbitlerine hitâben bu husûsun devam ve istikrârı zımnında müekked ve müşedded bir kıt‘a emr-i âlînin sudûru iktizâ eylediği İstanbul Mahkemesi’nden huzûr-ı [âlîlerine i‘lâm olundu].<br><br>Fî 7 Ca sene 1223.</p>          <br><a title="Önceki sayfa" style="text-decoration:none" href="./ayrmetin.php?idno=31783"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31785"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b391"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o621"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>