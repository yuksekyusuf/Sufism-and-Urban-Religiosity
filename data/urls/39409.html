﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 141<br>Hüküm no: 117<br>Orijinal metin no: [22a-2, Arapça]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Terekesine Yaya Beytülmâli tarafından el konulan Resul Beşe’nin vârislerinin kız kardeşi Ayşe ve amca oğlu İsmail olduğu</b><br><br>Vilâyet-i Anadolu-i ma‘mûrede Karaman livâsında vâki‘ Larende kasabası tevâbi‘inden Afgan Veli karyesinden olup hâlâ mahmiye-i Kostantıniyye mahallâtından Gedik Ahmed Paşa mahallesinde sâkin bulunan udûlden Veli b. Mehmed ve yine kasaba-i mezbûre muzâfâtından Yaşkışla karyesinden olup elân mahmiye-i merkūmede vâki‘ Bodrum hânında sâkin udûlden el-Hâc Ali b. Abdülkerim nâm kimseler meclis-i şer‘-i şerîfe hâzırân olup mahmiye-i mezbûrede vâki‘ râcilîne mahsûs beytülmâl emîni ve âti’z-zikr müteveffânın terekesine vâzı‘-ı yed olan umdetü’l-emâcid ve’l-akrân Musa Ağa b. Abdülmennan kıbelinden âti’l-beyân husûsa vekâleti bi-mâ hüve nehcü’s-sübût şer‘an sâbit olan İbrahim Çelebi b. Hasan el-kâtib nâm hasm-ı şer‘î-i câhid mahzarında, Âişe Hatun bt. Mehmed nâm hatun kıbelinden vekâleti bi-mâ hüve nehcü’s-sübût şer‘an sâbit olan bâ‘is-i hâze’l-kitâb İbrahim b. Kemal’den vekâleten sâdır olan da‘vâ-yı sahîha-i şer‘iyyede gıbbe’l-istişhâd şöyle şehâdet ettiler ki, müvekkile-i mezbûre Âişe, bundan akdem mahrûse-i Galata mahallâtından Kule mahallesinde fevt olan Resul Beşe b. Mehmed b. Yusuf er-râcil nâm kimsenin ana-baba bir kız karındaşıdır. Anaları Fâtıma bt. İbrahim’dir. Maskat-ı re’sleri livâ-yı mezbûredir. Müteveffâ-yı mezbûrun verâseti ona ve ammi oğlu İsmail b. Süleyman b. Yusuf’a münhasırdır. Onlardan gayrı vâris ve terekesine müstehak kimse ma‘lûmumuz değildir. Ba‘de ri‘âyet-i şerâiti’l-kabûl şehâdetleri hayyiz-i kabûlde vâki‘ olmağın mûcibiyle alâ-vechi’l-mastûr müvekkile-i mezbûrenin verâsetine hükmedildi. İşbu hüküm günün kazâ-yı mezbûr kādısı mevlânâ Abdullah Efendi b. Abdülgani’den vârid olan, unvanıyla mu‘anven, hatemiyle mahtûm, zeylde muharrer sene evâsıt-ı Cumâdelâhire tarihiyle müverrah kitab-ı naklînin şâhidlerin şehâdetine mutâbık olduğunun görülmesinden sonra verildi.<br><br>Cerâ zâlike ve hurrire fî-evâsıtı şehri Şa‘bâni’l-mu‘azzam.<br><br>Şühûdü’l-hâl: Mustafa b. Mehmed, Abdünnasr b. Mustafa, İbrahim b. Şa‘bân, Yusuf b. İbrahim, Sefer b. Beşir, el-Hâc Mahmud b. Abdullah, Mehmed b. Mustafa ve gayrühüm mine’l-hâzırîn</p>          <br><a title="Önceki sayfa" style="text-decoration:none" href="./ayrmetin.php?idno=39408"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39410"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b141"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o416"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>