﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 265<br>Hüküm no: 218<br>Orijinal metin no: [84-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Maryora bt. İlya’nın kefaletten dolayı olan borçlarını ödemesi</b><br><br>12640 [guru]ş hüküm<br><br>[Ma‘rûz]<br><br>Arzuhâl sâhibleri Kuyumcu Todoş v. Todori ve li-ebeveyn er karındaşı ve şerîki Foti zimmîler meclis-i şer‘-i hatîrde derûn-ı arzuhâlde ismi mastûr şahsı mu‘arrefe Maryora bt. İlya Nasrâniyenin evvelen kendisi ve sâniyen tarafından husûs-ı âti’l-beyânda husûmete vekîl olduğu şahsını bilirler Andon v. Mihal ve Dimitri v. İlya nâm zimmîler şehâdetleriyle ber-nehc-i şer‘î sâbit olan Galata’da mağazacı tâifesinden Agop v. Minas zimmî ile terâfu‘larında mersûme Maryora Nasrâniyenin sadrî kebîr oğulları şerbethâneci tâifesinden Dimitri ve Kosti veledey Yani zimmîler hâzır oldukları hâlde hâzırân-ı mersûmân Dimitri ve Kosti zimmîler milâd-ı hazret-i İsa’nın bin sekiz yüz kırk bir senesi Teşrîn-i evvelinin yirmi altıncı mâl-ı müşterekimizden mâ‘an iktirâz ve kabz eyledikleri on iki bin altı yüz kırk guruş zimmetlerinde alacak hakkımız olmağla hâzırân-ı mersûmân meblağ-ı merkūm on iki bin altı yüz kırk guruş cihet-i mezkûreden zimmetlerinde bize deynleri olduğunu tarih-i merkūmda ikrâr ve ber-vech-i muharrer ikrârlarını müştemil ve târih-i merkūm ile müverrah ve kendi mührüyle [mühürleriyle] memhûr Rumiyyü’l-imlâ işbu bir kıt‘a deyn tahvîlini dahi yedimize verip anaları mersûme Maryora Nasrâniye dahi meblağ-ı mezkûr on iki bin altı yüz kırk guruşa tarafeynden bi’l-emr ve’l-kabûl kefâlet-i mutlaka ile kefîl ve zâmine olup tahvîl-i mezkûru temhîr dahi ettikden sonra yine oğulları hâzırân-ı mesfûrân târih-i merkūmda mâl-ı müşterekimizden mâ‘an karz aldıkları on bin guruş zimmetlerinde alacak hakkımız olmağla meblağ-ı merkūm on bin guruş cihet-i mezkûreden zimmetlerinde bize deynleri olduğunu târih-i merkūmda ikrâr ve ber-minvâl-i muharrer ikrârlarını nâtık ve târih-i merkūm ile müverrah ve kezâlik kendi mühürleriyle memhûr Rumiyyü’l-imlâ işbu bir kıt‘a diğer deyn tahvîlini dahi yedimize verip anaları mersûme dahi meblağ-ı mezkûr on bin guruşa dahi tarafeynden bi’l-emr ve’l-kabûl kefâlet-i mutlaka ile kefîl ve zâmine olup diğer tahvîl-i mezkûru temhîr dahi etmekle ol-vechile cem‘an yirmi iki bin altı yüz kırk guruşu kefâlet-i mahkiyesine binâen mersûme Maryora Nasrâniyeden hâlâ taleb ederiz deyü oğulları hâzırân-ı mersûmân Dimitri ve Kosti zimmîler tasdîkleriyle da‘vâ ettiklerinde ol dahi def‘a-i ûlâ-i terâfu‘larında cevâbında ben aslâ kefîl olmadım deyü inkâr etmekle müdde‘iyân-ı mersûmân Todoş ve Foti zimmîler ber-vech-i muharrer müdde‘âlarını beyâna ba‘de’l-havâle mersûme Maryora Nasrâniyenin vekîli mersûm Agop zimi ile def‘a-i sâniye-i terâfu‘larında da‘vâ-yı mezkûrelerini isbât üzere iken vekîl-i mersûm Agop zimmî <<cihet-i mezkûreden>> müvekkilem mersûme Maryora Nasrâniyenin oğulları hâzırân-ı mersûmân Dimitri ve Kosti zimmîler müdde‘iyân-ı şerîkân-ı mersûmân Todoş ve Foti zimmîlere târih-i merkūmda cihet-i mezkûreden meblağ-ı merkūm on iki bin altı yüz kırk guruş deynimiz vardır deyü ikrâr edip ve tahvîl-i mezkûru dahi verip ve anaları müvekkilem mersûme Maryora Nasrâniye dahi meblağ-ı merkūma kefîl olup ve bir def‘a dahi hâzırân-ı mersûmân müdde‘iyân-ı şerîkân-ı mersûmâna yine ol târihde cihet-i karzdan meblağ-ı mezkûr on bin guruş deynimiz vardır deyü ikrâr edip ve diğer tahvîl-i mezkûru dahi verip ve anaları müvekkilem mersûme dahi yine meblağ-ı mezkûra kefîl olmuşdur deyip müvekkile-i mersûme Maryora Nasrâniyenin ber-vech-i muharrer kefâletini bi’l-vekâle ikrâr edip lâkin meblağ-ı merkūm on iki bin altı yüz kırk guruşdan dokuz bin altı yüz kırk guruşun aslı olmayıp hâzırân-ı mersûmân kâziben ikrâr etmişlerdir deyü îrâd eylediği kelâmı meşrû‘a ve iltifâta şâyân olmayıp ve vekîl bi’l-husûmenin müvekkili üzerine kādı huzûrunda ikrârı şer‘an nâfiz ve mu‘teber olmamağla mûcebince meblağ-ı mecmû‘-ı merkūm yirmi iki bin altı yüz kırk guruşu bi-hükmi’l-kefâleti müdde‘iyân-ı mersûmân Todoş ve Foti zimmîlere edâ ve teslîme müvekkile-i mesfûre Maryora Nasrâniyeye izâfetle vekîl-i mezbûr Agop zimmîye tenbîh olunduğu İstanbul Mahkemesi’nden huzûr-ı [âlîlerine i‘lâm olundu]<br><br>Fî 3 S sene [12]58</p>          <br><a title="Önceki sayfa" style="text-decoration:none" href="./ayrmetin.php?idno=34870"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34872"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b265"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o609"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>