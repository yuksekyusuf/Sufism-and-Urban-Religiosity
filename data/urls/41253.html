﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 142<br>Hüküm no: 103<br>Orijinal metin no: [27b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmihan Hatun bt. Abdullah’ın alacak davasının reddedildiği</b><br><br>Mahmiye-i İstanbul’da Monla Hüsrev Mahallesi’nde sâkine İsmihan Hatun bt. Abdullah meclis-i şer‘-i hatîrde zevc-i mutallıkı işbu râfi‘u’l-kitâb Mustafa Efendi b. Abdullah mahzarında üzerine da‘vâ ve takrîr-i kelâm edip mahmiye-i mezbûrede Ekmekçioğlu vakfından icâreteyn-i ma‘lûmeteyni taht-ı tasarrufumda olup mahalle-i mezbûrda vâki‘ lede’l-ahâlî ma‘lûmü’l-hudûd menzilin nısfını mukaddemâ zevciyet beynimizde kāime iken ben infâk etmek üzre mezbûr Mustafa Efendi’ye ferâgat eylediğimden sonra lâkin ferâgat-ı mezbûre sahîha değil iken mezbûr Mustafa Efendi beni tatlîk eyledikde yine zikrolunan nısf hisseyi sana ferâgat eyleyim deyü bi-gayr-ı hakkın otuz esedî guruşumu ahz ü kabz etmeğin hâlâ meblağ-ı mezbûru mezbûr Mustafa Efendi’den taleb ederim suâl olunsun dedikde gıbbe’s-suâl mezbûr Mustafa Efendi cevâbında müdde‘iyye-i mezbûreye cihet-i uhrâdan otuz guruş deyni olmağın meblağ-ı mezbûr otuz guruşu müdde‘iyye-i mezbûre tamamen yedimden ahz ü kabz eylediğinde meblağ-ı mezbûrdan ve bedel deyü makbûzum olan meblağ-ı mezbûr otuz guruş da‘vâsından zimmetimi ibrâ-i âmm-ı kātı‘u’n-nizâ‘la ibrâ ve ıskāt etmişidi deyü def‘le mukābele edicek isre’l-istintâk ve’l-inkâr mezbûr Mustafa Efendi’den def‘-i mezbûra mübeyyine beyyine taleb olundukda udûl-i Müslimînden olup mahalle-i mezbûre ahâlîsinden Mehmed b. Abdülkerim ve Mustafa b. Hasan ve Mehmed Efendi b. İsmail nâm kimesneler li-ecli’ş-şehâde meclis-i şer‘a hâzırûn olup istişhâd olunduklarında fi’l-vâki‘ müdde‘iyye-i mezbûre İsmihan’ın mezbûr Mustafa Efendi zimmetinde otuz guruş hakkı olmağın müdde‘iyye-i mezbûre meblağ-ı mezbûru ahz eylediğinde meblağ-ı mezbûrdan ve bedel deyü kabz eylediği sâlifü’z-zikr otuz guruş da‘vâsından mezbûr Mustafa Efendi’nin zimmetini bizim huzûrumuzda ibrâ-i âmm-ı kātı‘u’n-nizâ‘la ibrâ ve ıskāt eyledi biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebince müdde‘iyye-i mezbûre İsmihan bî-vech mu‘ârazadan men‘ birle mâ-vaka‘a bi’t-taleb ketb olundu.<br><br>Fi’l-yevmi’t-tâsi‘ min-Muharrem li-sene ihdâ ve tis‘în ve elf.<br><br>Şuhûdü’l-hâl: Mustafa b. Hüsam, Hasan Çelebi b. ( ), Hasan b. Mehmed, Mustafa b. Mehmed.</p>          <br><a title="Önceki sayfa" style="text-decoration:none" href="./ayrmetin.php?idno=41252"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41254"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b142"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o473"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>