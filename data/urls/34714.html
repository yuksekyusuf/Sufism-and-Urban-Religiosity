﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 109<br>Hüküm no: 61<br>Orijinal metin no: [23-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Bakırcı esnafının imal ettikleri bakır eşyalarının çarhlanması hususunda çarhcı esnafıyla anlaştıkları</b><br><br>Mukābele şüd<br><br>Bakırcı esnâfıyla çarhcı esnâfının nizâmları<br><br>Ma‘rûz<br><br>Âsitâne-i aliyye’de vâki‘ bakırcı esnâfının kethudâları ashâb-ı arzuhâl Ahmed Ağa b. Ahmed ve yiğitbaşıları Ahmed Ağa b. Hüseyin ve esnâflardan Mehmed Said Ağa b. Hasan ve Halil Ağa b. Salih nâm kimesneler ile Bogos v. Tefkor ve Kirkor v. Tefkor ve Ohannes v. Bedros ve Karabet v. Manuk ve diğer Karabet v. Ağya ve Kirkor v. Avanis ve Mardıros v. Ohannes ve âhar Mardıros v. Bogos ve diğer Ohannes v. Gabril ve Bedros v. Kiragos ve Agop v. Haçador ve Ağyak? v. Bedros nâm zimmîler ve sâirleri evvelen Pazartesi günü huzûr-ı hazret-i Fetvâ-penâhî’de ve ba‘dehû bi’t-terâzî dâr-ı hazret-i müşârün-ileyhde İstanbul kādılar[ı] efendiler dâ‘îlerine tahsîs buyurulan dâirede ma‘kūd meclis-i şer‘-i münîrde esnâf-ı mezkûreye mülhak İstanbul’da Çakmakçılar kurbünde Hân-ı Kebîr tahtında vâki‘ yirmi sekiz bâb dükkânda kırk aded gedik i‘tibâr olunan çarhcı esnâfından İsmail b. Muhsin ve Mustafa b. Mehmed ve İbrahim b. Mehmed ve Hasan b. Osman ve diğer Mustafa b. Halil ve Abdülhalim b. İsmail ve Mehmed b. Ali ve Ahmed b. Ahmed ve Ömer b. Muhsin ve diğer Abdülhalim b. Mehmed ve Ârif b. Mustafa ve diğer Mehmed b. Ali ve Osman b. Ahmed nâm kimesneler ile Agop v. Kasbar ve Hazarus? v. Bogos ve Asador v. Artin ve Yorgi v. Hıristo ve Yasef v. Yorgi ve Kostandi v. Londari ve Lefter v. Yorgi ve Yani v. Andon ve diğer Yani v. Lazari ve başka Kostandi v. Nikola nâm zimmîler muvâcehelerinde bizim nühâsdan i‘mâl eylediğimiz bi’l-cümle evânîyi fiyât-ı lâyıkalarıyla çarhcı esnâfı merkūmândan bu âna gelince bizlere ezâ ve cefâ ve bir vechile bizi ızrâr ve kendilerine getirdiğimiz evânîyi ukde-i tehîre dûçâr etmeyerek bilâ-kusûr çarh edegelirler iken esnâf-ı mersûmûn bu esnâda bizden ziyâde fâhiş ücret mütâlebesiyle bir gün müddetde çarh olunacak evânîyi beş on günde ve taşra irsâl edeceğimiz evânîyi dahi ziyâde dükkânlarında alıkoyup bize cevr ü ezâ ve ızrâr ve evânîyi mu‘tâddan ziyâde çarha gösterip fenâ-pezîr ve ol-vechile bize gadr ü hasardan hâlî olmamalarıyla [24] fîmâ-ba‘d her bir nev‘-i evânîyeye birer ücret-i lâyıka vaz‘ olunarak evânîmizi bî-vech dükkânlarında mu‘tâddan ziyâde alıkoymamak ve çarha gösterip fenâ-pezîr etmemek ve mugāyiri hareket olur ise i‘mâl eylediğimiz evânîyi biz dükkânlarımızda kendimiz çarh edip esnâf-ı merkūmûn taraflarından müdâhale olunmamak üzere esnâf-ı mezbûrûna tenbîh olunmak murâdımızdır deyü çarhcı esnâfı mezbûrûndan iştikâ ve ber-minvâl-i meşrûh da‘vâya tasaddî edip ol-vechile esnâf-ı mezbûrûn ile beynimizde münâza‘ât-ı kesîr vâki‘ olmuş idi el-hâletü hâzihî tavassut-ı muslihîn ile beynimiz tesviye ve tanzîm olunup çarhcı esnâfı merkūmûn bizim i‘mâl eylediğimiz evânîden kebîr tencere ma‘a kapak yüz paraya ve üç dört ve beş vakıyyeli kara helvahâne tencereyi ma‘a kapak yetmiş paraya ve altı ve yedi ve sekiz vakıyyeli tencereyi ma‘a kapak yüz kırk paraya ve kuşhâne tencereyi ma‘a kapak kırk paraya ve tâne işi tencereyi ma‘a kapak yetmiş paraya ve uzunca sahanı ma‘a kapak doksan paraya ve bayağı sahanı ma‘a kapak kırk paraya ve uzunca tâbeyi altmış paraya ve bayağı tâbeyi otuz paraya ve tepsiyi otuz paraya ve uzunca leğeni ma‘a kapak yüz otuz paraya ve bayağı leğen ma‘a kapak altmış beş paraya ve uzunca ibriği yüz yirmi paraya ve evsat ibriği yüz paraya ve bayağı ibriği doksan paraya ve sagīr ibriği altmış paraya ve bayağı yumurta tâbesini kırk sekiz paraya ve sofra tasını on sekiz paraya ve kebîr lengeri ma‘a kapak yüz altmış paraya ve sagīr lengeri ma‘a kapak yüz yirmi paraya ve uzunca feneri elli paraya ve harcî feneri yirmi beş paraya ücret ile çarh etmek ve bundan ziyâde ücret mütâlebe etmeyip ve çarh husûsunda tamamıyla dikkat [ve] ihtimâm edip evânîden biri çarhlanır iken te‘addî ve taksîrlerinsiz fenâ-pezîr olur ise ol evânîyi bize teslîm edip onun için bir akçe ücret mütâlebe etmemek ve çarh için verdiğimiz evânîyi bilâ-mâni‘-i şer‘î mu‘tâddan ziyâde dükkânlarında alıkomayıp ve tehîr <<etmemek>> etmeyerek vakt ü zamanıyla çarhlanıp bize def‘ ü teslîm etmek ve kendilerinden mümâna‘at vâki‘ olur ise biz i‘mâl eylediğimiz evânî-i mezkûreyi dükkânlarımızda çarh eylediğimiz takdîrce bize mümâna‘at ve muhâlefet etmemek üzere ta‘ahhüd eylediklerinde bizden [bizler] esnâf-ı merkūmûnun ber-minvâl-i meşrûh ta‘ahhüdlerini kabûl eyledik dediklerinde bakırcı esnâfı merkūmûn eyledikleri bi’l-cümle takrîr-i meşrûhlarını çarhcı esnâfı mezbûrûnun tasdîk eyledikleri huzûr-ı âlîlerine i‘lâm olundu.<br><br>Fî 23 Şa‘bân sene [12]57</p>          <br><a title="Önceki sayfa" style="text-decoration:none" href="./ayrmetin.php?idno=34713"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34715"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b109"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o639"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>