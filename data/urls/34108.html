﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 377<br>Hüküm no: 201<br>Orijinal metin no: [70a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’a gelen Yemen kahvesinin başka yerelere satılmaması ve kahveden vergi alınması</b><br><br>Kahveye dâir fermân<br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fazli ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în mevlânâ İstanbul kādısı -zîdet fezâilühû- ve kıdvetü’l-emâcid ve’l-a‘yân Âsitâne-i aliyyem Tahmîshâne Nâzırı Numan -zîde mecdühû- tevkī‘-i refî‘-i hümâyûn vâsıl olucak ma‘lûm ola ki kadîmden beri ehl-i İslâm ve Efrenc tüccârının Âsitâne-i aliyyeme getirdikleri Yemen kahvesi Âsitâne-i sa‘âdetim gümrüğüne lede’l-vürûd habbe-i vâhidesi mahâll-i âhara nakl ve ihfâ olunmaksızın tahmîshâne civârında kahve vaz‘ına mahsûs olan hânlara vaz‘ ve hîn-i tevzî‘e kadar hıfz olunması tahmîshânenin karâr-gîr ve cârî olan nizâm-ı kadîminden iken bu def‘a vukū‘ bulan tevzî‘de Papazoğlu Hânı’nda Alâiyeli Mustafa nâm tüccârın kahvesinden bir ferdesi noksan zuhûr etmiş olduğundan nizâm-ı mezkûrun halelden vikāyesi lâzime-i maslahatdan idüğünden bahisle ba‘de’l-yevm Âsitâne-i aliyyem ve Galata gümrüklerine Yemen kahvesinin hîn-i vürûdunda gümrük-i mezbûr tarafından habbe-i vâhidesi mahâll-i âhara nakl ve ihfâ olunmaksızın tahmîs müdîri olanlara ta‘dâdıyla ilmuhaberleri verilmesi için nizâm-ı mezkûrun tekîdini hâvî bir kıt‘a emr-i şerîfim ısdârıyla zikr olunan gümrükler taraflarına ilmuhaberleri i‘tâsı husûsunu sen ki tahmîshâne nâzırı mûmâ-ileyhsin bâ-takrîr inhâ eylediğin ecilden mûcibince nizâmı keyfiyeti ba‘de’l-ihrâc iktizâsı mu‘teberân-ı ricâl-i Devlet-i aliyyemden mukāta‘ât nâzırı iftihâru’l-ümerâi ve’l-ekâbir es-Seyyid Mehmed Esad -dâme ulüvvühu-dan isti‘lâm olundukda İstanbul ve tevâbi‘i iskele ve mahallere gerek deryâdan ve gerek karadan tevârüd eden kahvelerin kemâ-fi’l-evvel gümrükleri gümrük ümenâsı taraflarından alındıkdan sonra gerek kendi nefisleri için mübâya‘a edenlerden ve gerek âhara fürûht için alanlardan kahvenin beher kıyyesinden beşer para resm-i mîrîleri alınmak ve mekân-ı mahsûs olmak üzere müstakillen bir hân ta‘yîn olunup gelen kahveler ol hâna nakl ve ol hândan gayrı mahallere min-bâ‘d kahve fürûht olunmamak şürûtu iktizâsından ve Dersa‘âdet’ime tevârüd edecek çiğ kahvesinin ma‘rifetinle tevzî‘ usûlü üzere yed-i vâhidden ahz u iştirâ ve kâr-ı şer‘îsiyle esnâfa meshûkan bey‘ ve tevzî‘ ile kahve husûsunda esnâfın i‘tiyâd etmiş oldukları mefâsidlerinin inkıtâ‘ı bâ-hatt-ı hümâyûnum verilen nizâmından olduğu kuyûddan nümâyân olmağla bu sûretde ber-mantûk-ı istid‘â şürût ve nizâmına tatbîk ile emr-i âlîşânım ısdâr ve İstanbul ve Galata gümrüklerine ilmuhaberleri i‘tâsıyla tanzîmi menût-ı re’y-i âlîşânım idüğünü i‘lâm eylediği bâ-takrîr lede’l-arz mûcibince emr-i şerîfim ısdâr ve ilmuhaberi i‘tâsıyla tanzîmi husûsuna irâde-i aliyyem ta‘alluk edip ol vechile ilmuhaberleri verilmiş olmağla mûcibince amel ve hareket olunmak fermânım olmağın işbu emr-i âlîşânım ısdâr ve i‘tâ olunmuşdur. İmdi vusûlünde keyfiyet irâde-i aliyyem mantûk-ı emr-i şerîfimden ma‘lûmun oldukda fermânım olduğu ve bâlâda bast ve beyân kılındığı üzere İstanbul ve tevâbi‘i iskele ve mahallere gerek deryâdan ve gerek karadan tevârüd eden kahvelerin kemâ-fî’l-evvel gümrükleri gümrük ümenâsı taraflarından alındıkdan sonra gerek kendi nefisleri için mübâya‘a edenlerden ve gerek âhara fürûht için alanlardan kahvenin beher kıyyesinden beşer para resm-i mîrîleri alınmak ve mekân-ı mahsûs olmak üzere müstakillen bir hân ta‘yîn olunup gelen kahveler ol hâna nakil ve ol hândan gayrı mahallere min-bâ‘d kahve fürûht olunmamak şürûtu iktizâsından idüğü ma‘lûmun oldukda tıbk-ı irâde-i aliyyem ve fermânım olduğu üzere amel ve harekete mezîd-i ihtimâm ve dikkat eyleyesin ve sen ki mevlânâ-yı mûmâ-ileyhsin sen dahi mûcib-i emr-i şerîfimle amel ve harekete mübâderet eylemek bâbında fermân-ı âlîşânım sâdır olmuşdur. Buyurdum ki hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vacibü’l-ittibâ‘ ve lâzimü’l-imtisâlimin mazmûn-ı münîfi üzere âmil olasız, şöyle bilesiz, alâmet-i şerîfe i‘timâd kılasız.<br><br>Fî 5 min-Ramazan sene 1244</p>          <br><a title="Önceki sayfa" style="text-decoration:none" href="./ayrmetin.php?idno=34107"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34109"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b377"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o491"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>