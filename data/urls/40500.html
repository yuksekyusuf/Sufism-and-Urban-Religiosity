﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 106 Numaralı Sicil (H. 1067-1069 / M. 1656-1658)<br>cilt: 50,&nbsp;sayfa: 262<br>Hüküm no: 221<br>Orijinal metin no: [32b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Merhum Sefer Efendi b. Nasuh’un Hüseyin Çelebi b. Hasan’a emanet ettiği yirmi dört guruşun varisi Maksud b. Ahmed’e ödenmesi</b><br><br>Fi’l-asl Vilâyet-i Anadolu’da Karahisar-ı Şarkī sancağında Bolaman kazâsına tâbi‘ Derecik nâm karyeden olup Havâss-ı aliyye kazâsı muzâfâtından Büyükçekmece kasabasında sâkin iken vefât eden Sefer Efendi b. Nasûh’un li-ebeveyn ammisi ve hasrân vârisi olduğu nakl-i şer‘î ile sâbit olan Maksud b. Ahmed tarafından kezâlik nakl-i şer‘î ile husûs-ı âti’l-beyâna [vekîl-i] sâbitü’l-vekâlesi olan Süleyman b. Hasan nâm kimesne meclis-i şer‘-i hatîr-i lâzimü’t-tevkīrde mahmiye-i İstanbul’da Yenibahçe kurbünde Karabaş mahallesi ahâlîsinden Hüseyin Çelebi b. Hasan mahzarında bi’l-vekâle üzerine takrîr-i da‘vâ edip müteveffâ-yı mezbûr Sefer Efendi hâl-i hayâtında kendi malından mezbûr Hüseyin Çelebi’ye vedî‘at üzere yedine vaz‘ ve teslîm eylediği iki yüz riyâlî guruşun yüz kırk guruşunu mezbûr Hüseyin Çelebi yedinden hâl-i hayâtında bi’d-defe‘ât ahz u kabz edip mâ‘adâsı olan altmış riyâlî guruş kable’t-teslîm vefât etmekle yedinde kalmışidi hâlâ vekâletim hasebiyle meblağ-ı bâkī altmış guruşu mezbûr Hüseyin Çelebi’den suâl olunup alıverilmesi matlûbumdur dedikde gıbbe’s-suâl mezbûr Hüseyin Çelebi cevâbında fi’l-vâki‘ müteveffâ-yı mezbûr Sefer Efendi hâl-i hayâtında kendi malından bana iki yüz riyâlî guruşunu alâ tarîkı’l-vedî‘a yedime def‘ ve teslîm edip ben dahi yedinden ahz u kabz eylediğimden sonra meblağ-ı mezkûrun yüz altmış guruşunu mezbûr Sefer Efendi hâl-i hayâtında bi’d-defe‘ât yedimden ahz u kabz edip kırk riyâlî guruş yedimde bâkī kalıcak meblağ-ı bâkī kırk guruşun on yedi guruşu târih-i kitâb Ramazân-ı şerîfinden üç [gün] mukaddem hâl-i hayâtında mezbûr Sefer Efendi yedimden ahz u kabz edip mâ‘adâsı olan yirmi dört riyâlî guruş hâlâ yedimdedir deyu mâ‘adâyı def‘ ile mukābile edicek müteveffâ-yı mezbûr Sefer Efendi’den hâl-i hayâtında yedinde vedî‘a tarîkı üzere vaz‘ ve teslîm eylediği iki yüz riyâlî guruşdan yirmi dört guruşdan ziyâde üzerinde ve kıbelinde müvekkil-i mezbûr Maksud’un hakkı olmadığına mezbûr Hüseyin Çelebi yemînle tasdîk olunmağın vekîl-i mezbûr talebiyle yemîn teklîf olundukda ol dahi alâ vefki’l-mes’ûl yemîn billâhi’l-aliyyi’l-a‘lâ edicek zikrolunan yirmi dört guruşdan ziyâde talebinden vekîl-i mezbûr men‘ olunup mâ-hüve’l-vâki‘ bi’t-taleb ketb olundu.<br><br>Tahrîren fi’l-yevmi’s-sâbi‘ aşer min-Şevvâli’l-mükerrem li-sene seb‘a ve sittîn ve elf.<br><br>Şühûdü’l-hâl: Yahya b. Hasan, Ali Efendi b. Mehmed, Mustafa Beşe mübâşir, İsmail b. Yunus, Osman Beşe çukadâr, İsa Bey b. Ahmed, Mehmed b. Haydar ve gayruhüm mine’l-[hâzırîn.]</p>          <br><a title="Önceki sayfa" style="text-decoration:none" href="./ayrmetin.php?idno=40499"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=40501"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm106&bsm=rsm106b262"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm106&bsm=rsm106o880"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>