﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 348<br>Hüküm no: 320<br>Orijinal metin no: [96a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yeğen Ahmed Ağa’nın vefat eden Ali Ağa b. Abdullah’tan haksız yere aldığı bir adet Şam dikdiğinin aynını veya kıymetini varislerine teslim etmesi</b><br><br>Mahmiye-i İstanbul’da Bostancıbaşı Mahallesi’nde sâkin iken bundan akdem vefât eden Ali Ağa b. Abdullah’ın verâseti zevce-i menkûhası Ümmühani bt. Ali ile li-ebeveyn kız karındaşı oğlu Süleyman b. Abdullah’a münhasıra olduğu şer‘an zâhir ve müte‘ayyin oldukdan sonra mezbûr Süleyman asâleten ve merkūme Ümmühani tarafından husûs-ı âti’l-beyâna vekîl olup zât-ı mezbûreyi ma‘rifet-i şer‘iye ile ârifân Süleyman b. Abdurrahman ve İlyas b. Veli şehâdetleri ile şer‘an vekâleti sâbite olan Ahmed b. Mustafa vekâleten meclis-i şer‘-i hatîr-i lâzımü’t-tevkīrde işbu bâ‘isü’l-kitâb umdetü’l-eşbâh ve’l-emsâl Yeğen Ahmed Ağa b. es-Seyyid Salih mahzarında her biri üzerine da‘vâ ve takrîr-i kelâm edip müteveffâ-yı mezbûrun hayatında merkūm Ahmed Ağa’nın kendi ile beynlerinde cereyân eden ahz ü i‘tâ ve mu‘âmelât-ı şettâyı beynimizde hesâb edip merkūm Ahmed Ağa’nın müteveffâ-yı mezbûrdan hayatında bi-gayr-ı hakkın ahz ü kabz eylediği yedi aded yaldızlı sîm yağmurluk düğmesi ve bir sîm kılıç ve bir Şam dikdiğinden mâ‘adâ merkūm Ahmed Ağa’da zuhûr eden hakkımızı ahz ü kabz ve müteveffâ-yı mezbûrun terekesine müte‘allika mezbûr Ahmed Ağa ile kat‘a da‘vâ ve nizâ‘ımız kalmamağla hâlâ suâl olunup mârrü’z-zikr düğme ve kılıç ve dikdik mevcûd ise aynlarını müstehlek ise ba‘de’s-sübût kıymet-i şer‘iyelerini bize teslîme merkūm Ahmed Ağa’ya tenbîh olunmak matlûbumuzdur dediklerinde gıbbe’s-suâl merkūm Ahmed Ağa cevâbında müteveffâ-yı mezbûr Ali Ağa bundan akdem hâl-i hayat ve kemâl-i sıhhatinde zikrolunan yaldızlı yedi aded sîm yağmurluk düğmesi ile bir sîm kılıcını bana hîbe-i sahîha-i şer‘iye ile hîbe ve temlîk ve teslîm ben-dahi meclis-i hîbede ittihâb ve kabûl ve kabz [ve] istihlâk etmişidim deyü def‘le mukābele ve mârrü’z-zikr dikdiği kabzını inkâr edicek evvelâ mezbûr Ahmed Ağa’dan def‘-i meşrûhuna beyyine taleb olundukda udûl-i Müslimînden olup mahmiye-i mezbûrede Kabasakal Mahallesi’nde sâkin Şa‘ban Bey b. Nuh ve Âmidî (...) Ağa b. Ali nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müteveffâ-yı mezbûr Ali Ağa bundan akdem hâl-i hayat ve kemâl-i sıhhatinde zikri mürûr eden yedi aded yaldızlı sîm yağmurluk düğmesi ile bir sîm kılıcını bizim huzûrumuzda merkūm Ahmed Ağa’ya hîbe-i sahîha-i şer‘iye ile hîbe ve temlîk ve teslîm ol dahi meclis-i hîbede ittihâb ve kabûl ve kabz eyledi biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle oldukdan sonra müdde‘iyyân-ı mezbûrândan zikrolunan dikdiğe beyyine taleb olundukda ityân-ı beyyineden izhâr-ı acz ve istihlâf edicek merkūm Ahmed Ağa’ya zikrolunan [dik]diği ber-vech-i mübeyyen ahz etmeyip ol vechile mevcûde ise aynını müstehlek ise ba‘de’s-sübût kıymet-i şer‘iyesini red ve teslîm lâzım gelmediğine yemîn teklîf olundukda nükûl etmeğin mûcebiyle mârrü’z-zikr dikdiğin aynını yâhûd ba‘de’s-sübût kıymet-i şer‘iyesini müdde‘iyyân-ı mezbûrâna red ve teslîme merkūm Ahmed Ağa’ya ba‘de’t-tenbîh ziyâde mutâlebeden mezbûrân men‘ olunup mâ-vaka‘a bi’t-taleb ketb olundu.<br><br>Fi’l-yevmi’l-hâmis ve’l-işrîn min-Rebî‘i’l-evvel li-sene ihdâ ve tis‘în ve elf.<br><br>Şuhûdü’l-hâl: Hasan Çelebi b. (...) [Mustafa], el-Hâc (...) Ağa b. ( ), Ahmed Çelebi b. Abdurrahman, Mehmed Çelebi b. Haydar, Ahmed Çelebi b. Piyale, İbrahim Çelebi b. Mustafa.</p>          <br><a title="Önceki sayfa" style="text-decoration:none" href="./ayrmetin.php?idno=41468"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41470"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b348"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o405"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>