﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 290<br>Hüküm no: 188<br>Orijinal metin no: [63b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Reis’in İsmail kasabasından Hasan Ağa adına İstanbul’a taşıdığı zahîrenin kira bedelini aldığı</b><br><br>Sefîne reislerinden Tophâneli el-Hâc Mehmed Reis b. el-Hâc Mustafa nâm kimesne meclis-i şer‘-i şerîf-i enverde hâlâ İsmail kasabasında mütevellî olan umdetü’l-a‘yân el-Hâc Hasan b. Mustafa tarafından husûs-ı ati’z-zikre vekîl olduğu mahmiye-i İstanbul’da Pirinçci Sinan mahallesinde sâkin Mehmed Ağa b. Şaban ve Ali Ağa b. İbrahim şehâdetleriyle sâbit olan Abdullah Çelebi b. Abdullah nâm kimesne mahzarında ikrâr-ı tâm ve takrîr-i kelâm edip târih-i kitâbdan dört ay mukaddem müvekkil-i mezbûr el-Hâc Hasan Ağa şayka ta‘bîr olunur sefînem ile mahmiye-i mezbûreden kasaba-i İsmail iskelesine varıp andan der-anbâr olan şa‘îrinden sefîne-i mezbûreye ma‘lûmü’l-mikdâr şa‘îr tahmîl ve mahmiye-i mezbûreye getirip nakletmek içün zikrolunan şa‘îrin her keyline on altışar akçe navl kavli ile müddet ta‘yîn etmeksizin sefîne-i mezbûreyi istîcâr etmekle ben dahi ücret-i mezkûreye mağrûren mahmiye-i mezbûreden kasaba-i merkūme iskelesine varıp müvekkil-i mezbûrun şa‘îrinden sefîne-i mezbûreme keyl-i İstanbûlî ile üç bin sekiz yüz keyl şa‘îr tahmîl ve İstanbul’a getirip kendi hazır olmamağla ber-vech-i muharrer vekîli olduğu şahidân-ı mezbûran şehâdetleriyle şer‘an sâbit olan mezbûr Abdullah Çelebi’ye bi’t-tamam teslîm, ol dahi bi’l-vekâle ba‘de’l-kabz ecr-i mislimi mezbûr Abdullah Çelebi’den ba‘de’d-da‘vâ ve’l-münâza‘a beynimize muslihûn tavassut edip da‘vâ-yı mezbûremden her keyline on beş akçe olmak üzere cem‘an elli yedi bin akçe üzerine vekîl-i mezbûr ile beynimizde akd-i musâlaha olundukda ben dahi sulh-ı mezbûru kabûl ve bedel-i sulh-i mezbûr elli yedi bin sağ akçeyi vekîl-i mezbûr Abdullah Çelebi yedinden bi’t-tamam ahz u kabz ve tesellüm edip husûs-ı mezbûra müte‘allika âmme-i da‘vâdan her birimiz âharın zimmetini ibrâ-yı âmm-ı kātı‘u’n-nizâ‘la ibra ve ıskāt eyledik dedikde gıbbe’t-tasdîkı’ş-şer‘î mâ vaka‘a bi’t-taleb ketb olundu.<br><br>Tahrîren fi’l-yevmi’s-sâbi‘ ve’l-ışrîn min-şehr-i Ramazani’l-mübârek li-sene seb‘a ve mie ve elf.<br><br>Şuhûdü’l-hâl: Receb Efendi, nâib-i kapan, Ali Ağa b. Rasul, Yiğitbaşı Ali Bey, Hasan Ağa b. Mehmed, el-mübâşir, Abdullah Çelebi b. Ali, Lütfullah b. Ali, Ali Beşe b. Receb, Ali Beşe b. Osman, el-Hâc Mehmed b. Hüseyin, Hasırcı el-Hâc Mustafa, Hasan Çavuş b. Mehmed, Arpacı el-Hâc Mehmed, Halil Ağa b. Mehmed, Sığırcı Abdullah Çelebi, Arpacı İbrahim Çelebi, Kethudâ Mustafa, İsmail yazıcı.</p>          <br><a title="Önceki sayfa" style="text-decoration:none" href="./ayrmetin.php?idno=28603"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28605"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b290"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o852"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>