﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 220<br>Hüküm no: 231<br>Orijinal metin no: [31a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tülbentçi esnafının, basmahanede tülbentlerini nöbetleşe bastırmaları ve herkesin sırasına riayet etmesi gerektiğinin tenbihi</b><br><br>Tülbentçilerin yemenî basması nevbetine dâir nizâm<br><br>Ma‘rûz<br><br>Âsitâne-i aliyye’de tülbentçi esnâfından Kirkor v. Karabet ve Haçador v. Avanis ve Darmiye v. Ohannes ve Ohannes v. İsael ve Haçador v. Babek ve Estefan v. Avanis ve Ohan v. Agob ve Haçador v. Panayot ve Ohannes v. Tatus ve Kigork v. Vartan vesâirleri meclis-i şer‘-i münîrde esnâf-ı mezkûre kethüdâsı el-Hâc Abdülgani Ağa b. Derviş Mehmed ve ustalarından el-Hâc Halil b. Mehmed hâzır oldukları hâlde esnâf-ı mezkûre ustalarından Mikail v. Estefan ve Kapril v. Minyal ve Kirkor v. Marat ve Simyon v. Bağdisar ve Karabet v. Kaloset ve Zahor v. Hayrabet ve Asvadar v. Ohannes ve Oska v. Manok ve Agob v. Sitik ve Kigork v. Aydın ve Estefan ve Bedros ve Kigork ve diğer Kigork ve Avak ve Karabet ve diğer Karabet ve Kirkor ve Ohannes ve Hayrabet vesâirleri muvâcehelerinde Âsitâne-i aliyyede tülbentçi esnâfı bâ-fermân-ı âlî ma‘dûd ve mu‘teber ve mukayyed yüz altmış bir aded gedik ashâbından ibâret olup her bir usta kendi malı olan tülbentlerini Enderûn-ı Hümâyûn’da vâki‘ kütüphâne-i celîle vakfından medîne-i Üsküdar’da Ayazma Sarayı sâhilinde kâin mücessem basmahâne ve Yenikapı hâricinde kâin basmahâne ve Fazlıpaşa Sarayı’na getirip nevbet ile bastırıp her biri âharın izinsiz nevbetine tecâvüz etmemek ve esnâfımızdan olmayan ecnebî kimesnelerin malı tesâhub etmemek şürût-ı nizâm-ı kadîmimizden iken bir müddetden beri sermâyeli ustalarımız nevbetine râzı olmayıp külliyetli tülbent iştirâ ve diledikleri mikdârı yemenî basmahâne-i mezkûreye getirip basdırıp ve biz zayîfu’l-hâl olmamızla hâib ve hâsir ve dükkânlarımız tehî kalıp ol vechile şürût-ı nizâmımız muhtel ve müşevveş ve ahvâlimiz perîşan olmuşdur deyü bundan akdem mersûmûndan iştikâ ve Üsküdar basmahânesine nevbet ile getirip bastırmak üzere nizâm ve temşiyet verildiğini nâtık işbu sene-i mübâreke Recebi’l-ferdi gurresi târihiyle yedimize işbu bir kıt‘a fermân-ı âlîşân i‘tâ buyrulup el-yevm düstûrü’l-amel olup lâkin ustalarımız mersûmûn Yenikapı ve Fazlıpaşa’da nevbete ri‘âyet etmemeleriyle Üsküdar misüllü olup şürût-ı nizâm-ı kadîmimiz üzere amel ve hareket eylemeleri için kethüdâ ve ustalar mersûmûna tenbîh olunması murâdımızdır dediklerinde onlar dahi cevâblarında fi’l-hakīka nizâm-ı kadîmleri minvâl-i muharrer üzere olduğunu ikrâr ve hilâf-ı şürût-ı nizâm hareketlerini inkârlarından mâ‘adâ ba‘de’l-yevm esnâf-ı mezkûre ustaları ancak kendi malları olan tülbentlerini kā‘ide-i mer‘iyyeleri üzere basmahâne-i mezkûreye getirip birbirinden ziyâde ve noksan olmayarak nevbet ile yemenî vesâir iktizâ eden emti‘alarını basdırıp her biri âharın izinsiz nevbetine tecâvüz te‘addî etmemek üzere cümlemiz ahd-i misâk ve kavl ve ittifâk eyleyip eğer hilâf-ı ta‘ahhüd hareket eder olur ise Müslim ise kal‘a-bend zimmî ise vaz‘-ı kürek olunmak-birle tedîbe râzılar olduk deyü tecdîd-i nizâm ve işbu nizâmımız ale’d-devâm düstûrü’l-amel tutulmak için emr-i âlîleri sudûrunu istid‘â eyledikleri İslâmbol Mahkemesi’nden huzûr-ı âlîlerine i‘lâm olundu.<br><br>Fî-5 min-Zilhicce sene [1]216</p>          <br><a title="Önceki sayfa" style="text-decoration:none" href="./ayrmetin.php?idno=30984"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30986"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b220"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o632"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>