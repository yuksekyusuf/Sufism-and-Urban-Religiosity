﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 484<br>Hüküm no: 596<br>Orijinal metin no: [108b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Eyüb b. Hasan’ın haksız yere el koyduğu kışlağı Ahmed Ağa’ya teslim etmesi</b><br><br>Vilâyet-i Anadolu’da medîne-i Bolu’ya tâbi‘ Karaköy nâm karye ahâlîsinden işbu râfi‘ü’l-kitâb es-Seyyid Ahmed Ağa b. Mehmed Çavuş Dîvân-ı kāimmakām-ı hazret-i sadrazamîde akd olunan meclis-i şer‘-i şerîf-i lâzımü’t-teşrîfde arz-ı mîrîden olan [109a] zikri âtî kışlağın nısf-ı şâyi‘ine vâzı‘u’l-yed olduğu şer‘an sâbit olan el-Hâc Eyüb b. el-Hâc Hasan nâm kimesne ile sâhib-i arz vekîli mahzarlarında mezbûr el-Hâc Eyüb üzerine da‘vâ ve takrîr-i kelâm edip İznikmid sancağında Karasu kazâsına tâbi‘ İncirliköy nâm karye kurbünde deryâ kenârında vâki‘ İncirli ve Akkum ve Darıçayırı ve Rum sırtı demek ile ma‘rûf koyun kışlağının cümlesi kırk altı seneden mukaddem tapu ile müstakıllen babam mezbûr Mehmed Çavuş’un tasarrufunda iken nısf-ı şâyi‘inin hakk-ı tasarrufun ma‘rifet-i sâhib-i arz ile Kalemoğlu demekle ma‘rûf Süleyman nâm kimesne ma‘rifet-i sâhib-i arz ile ferâğ ve tefvîz mezbûr Süleyman dahi ba‘de’t-tefevvüz babam ile koyunların kışladır iken yirmi seneden mütecâviz resm-i kışlağı sâhib-i arza vermemek ile sâhib-i arz olan Mustafa Ağa zikr olunan kışlakdan mezbûr Süleyman’ın hissesini tapu ile babam mezbûr Mehmed Çavuş’a verip babam mezbûr Mehmed Çavuş dahi alıp yirmi sene mikdârı cümle kışlağı müstakıllen tasarruf üzere iken fevt oldukda intikāl-i âdî ile bana intikāl etmek ile zikr olunan kışlağın cümlesinin hakk-ı tasarrufu benim olmağla bin yetmiş beş senesi Recebi’nin gurresinde zikr olunan kışlak da‘vâsını istimâ‘ ve fasla taraf-ı saltanat-ı aliyye’den emr-i şerîf-i cihân-mutâ‘ ile mevlâ ta‘yîn olunup Borlu Müftîsi olan Aktaşzâde? demek ile şehîr Ahmed Efendi ile medîne-i mezbûrede nâibü’ş-şer‘ olan Abdülhalim Efendi b. Ebu Salah huzûrunda vekîlim olan Kenan Bey b. Abdullah nâm kimesne zikr olunan kışlağı sâhib-i arz muvâcehesinde mezbûr el-Hâc Eyüb’den da‘vâ etdikde mezbûr el-Hâc Eyüb cevâbında mezbûr Süleyman zikr olunan kışlakdan nısf hisse-i şâyi‘asının hakk-ı tasarrufun bir sene mukaddem sâhib-i arz ma‘rifetiyle bana ferâğ ve tefvîz ben dahi tefevvüz etmekle vaz‘-ı yed ederim deyüp vech-i muharrer üzere babam mezbûr Mehmed Çavuş’un yirmi sene mukaddem sâhib-i arzdan tapu ile aldığın inkâr etmekle vekîlim mezbûr Kenan dahi medîne-i mezbûreye tâbi‘ Koğum nâm karye sâkinlerinden Halil b. Mahmud ve el-Hâc Mehmed b. Memi nâm kimesneler şehâdetleri ile müdde‘âsını mezbûr el-Hâc Eyüb muvâcehesinde isbât edip mûmâ-ileyhimâ Ahmed Efendi ve Abdülhalim Efendi dahi şehâdetlerin kabûl ve mûcebince zikr olunan koyun kışlağından kasr-ı yedine ve bana teslîme mezbûr el-Hâc Eyüb’e tenbîh edip vekîl-i mezbûr yedine hüccet vermiş iken mezbûr el-Hâc Eyüb mütenebbih olmayıp zikr olunan koyun kışlağının nısf-ı şâyi‘ine bi-gayr-ı hakkın vaz‘-ı yed eder, suâl olunup kasr-ı yedine ve bana teslîme mezbûr el-Hâc Eyüb’e tenbîh olunmak matlûbumdur deyü mazmûnu min-külli’l-vücûh takrîr-i meşrûhun nâtık bin yetmiş beş senesi Recebi’nin gurresi ile müverrah mûmâ-ileyhimâ Ahmed Efendi ve Abdülhalim Efendi’nin imzâ ve hâtemleri hâviye hüccet-i şer‘iyye ibrâz eyledikden [sonra] gıbbe’s-suâl mezbûr el-Hâc Eyüb cevâbında mezbûr Süleyman zikr olunan kışlağın nısf-ı şâyi‘inin hakk-ı tasarrufun müdde‘î-i mezbûrun babasından vech-i muharrer üzere yirmi altı sene mukaddem ma‘rifet-i sâhib-i arz ile tefevvüz etdiğinden sonra bin yetmiş dört senesine gelince zabt ve tasarrufunda olmağla nısf hissesinin hakk-ı tasarrufun ma‘rifet-i sâhib-i arz ile bana ferâğ ve tefvîz ben dahi tefevvüz etmekle hakk-ı tasarrufu benim olmağla vaz‘-ı yed ederim. Sâhib-i arz olan mezbûr Mustafa Ağa târîh-i kitâbdan yirmi altı sene mukaddem müdde‘î-i mezbûrun babasına vech-i muharrer üzere tapu ile verdiği ma‘lûmum değildir deyüp mazmûn-ı hüccet-i mezbûru münkir olmağın müdde‘î-i mezbûrdan mazmûn-ı hüccet-i mezbûreye beyyine taleb olundukda zeyl-i hüccet-i mezbûrda isimleri mastûr olan Müslimînden Müezzin İbrahim Halîfe b. Ahmed ve medîne-i mezbûreye tâbi‘ Seydiköy nâm karye sükkânından Salih Efendi b. Mehmed nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka müdde‘î-i mezbûr es-Seyyid Ahmed Ağa’nın sâbitü’l-vekâle vekîli olan mezbûr Kenan bin yetmiş beş senesi Recebi gurresinde mûmâ-ileyhimâ Ahmed Efendi ve Abdülhalim Efendi huzûrunda zikr olunan kışlağın nısf-ı şâyi‘inin hakk-ı tasarrufu müvekkilimin babası mezbûr Mehmed Çavuş Kalemoğlu demek ile ma‘rûf Süleyman nâm kimesneye ma‘rifet-i sâhib-i arz ile ferâğ ve tefvîz, mezbûr Süleyman dahi ba‘de’t-tefevvüz zabt edip yirmi seneden mütecâviz resm-i kışlağı vermemekle sâhib-i arz olan mezbûr Mustafa Ağa zikr olunan kışlakdan mezbûr Süleyman’ın hissesi olan nısf-ı şâyi‘anın hakk-ı tasarrufun yirmi sene mukaddem müvekkilimin babası mezbûr Mehmed Çavuş tapu ile verip ol dahi zabt üzere iken fevt oldukda cümlesi intikāl-i âdî ile müvekkileme intikāl etmiş idi deyü mezbûr el-Hâc Eyüb’den muvâcehesinde da‘vâ etdikde mezbûr el-Hâc Eyüb dahi bir sene mukaddem mezbûr Süleyman hissesinin hakk-ı tasarrufun izn-i sâhib-i arz ile bana ferâğ ve tefvîz edip ben dahi tefevvüz etmekle vaz‘-ı yed ederim deyüp vekîl-i mezbûrun müdde‘âsını inkâr etmekle vekîl-i mezbûr Kenan Bey müdde‘âsına sâlifü’z-zikr Koğum karyesi ahâlîsinden olan mezbûrân Halil b. Mahmud ve el-Hâc Mehmed b. Memi şehâdet edip mûmâ-ileyhimâ Ahmed Efendi ve Abdülhalim Efendi dahi ba‘de’t-ta‘dîl ve’t-tezkiye şehâdetlerin kabûl edip mûcebince zikr olunan kışlakdan kasr-ı yedine ve müdde‘î-i mezbûra teslîme mezbûr el-Hâc Eyüb’e tenbîh edip hüccet-i mezbûreyi vekîl-i mezbûr Kenan Bey’e vermişler idi, biz bu mazmûn-ı hüccet-i mezbûreye bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince zikr olunan kışlakdan kasr-ı yedine ve müdde‘î-i mezbûra teslîmine mezbûr el-Hâc Eyüb’e tenbîh olunmağın mâ-vaka‘a bi’t-taleb ketb olundu.<br><br>Fi’l-yevmi’s-sâmin aşer min-şehri Ramazani’l-mübârek sene 1081.<br><br>Şuhûdü’l-hâl: Zahrü’l-akrân Hüseyin Ağa kethüdâ-yı hazret-i efendi, fahrü’l-eşbâh Mehmed Ağa ser-muhzırân, Mehmed Çavuş b. Abdullah, Şah Mehmed Çelebi b. Abdülhalim, Mustafa Çavuş b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=2913"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2915"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b484"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o514"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>