﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 126<br>Hüküm no: 117<br>Orijinal metin no: [22b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Ağa’nın evlâdı Fâtıma, Havva ve İsmihân’ın orman, bağ ve menzili Fâtıma Hâtun bt. Mehmed Efendi’ye sattıkları</b><br><br>Mahmiye-i Kostantıniyye -humiyet ani’l-âfât ve’l-beliyye- mahallâtından Tahtaminâre mahallesinde sâkine iken bundan akdem fevt olan merhûme Hatice Hâtun bt. Hasan nâm müteveffânın verâseti sadriye kebîre kızları Fâtıma ve Havvâ ve İsmihân evlâdü’l-merhûm Mehmed Ağa’ya münhasıra olduğu şer‘an mütehakkik oldukdan sonra mezkûrâtı taraflarından vech-i âtî üzre bey‘ ve kabz-ı semeni ikrâra vekîl olup hasm-ı şer‘î-i câhid mahzarında mezkûrâtın zâtını ma‘rifet-i şer‘î ile ârifân olan Hasan Bey b. Abdullah el-Cündî ve Hasan Beşe b. Abdullah şehâdetleriyle şer‘an vekâleti sâbite mezbûre Fâtıma’nın zevci olan zübdetü’l-a‘yân Mustafa Ağa b. Yusuf Çavuş meclis-i şer‘-i hatîr-i lâzımü’t-tevkīrde işbu kitâb-ı sedâd-intisâbın hâfızası zahrü’l-muvakkarât Fâtıma Hâtun bt. el-merhûm Mehmed Efendi kıbelinden şirâ ve tasdîke vekîl olup Ahmed b. Mehmed ve Ahmed b. İbrahim şehâdetleri [ile] vekâleti sâbite olan mefharü’l-a‘yân Mehmed Efendi b. Perviz mahzarında bi’l-vekâle ikrâr ve takrîr-i kelâm edip akd-i âtî sudûruna değin ale’l-iştirâki’s-seviy mutasarrıf oldukları emlâkden kazâ-i Havâss-ı Refî‘a müzâfâtından Çatalca nâhiyesine tâbi‘ merhûm Şeyh Sinan demekle ma‘rûf karyede vâki‘ bir tarafdan Osman Çelebi b. ( ) mülküne ve üç tarafdan tarîk-i âma müntehî büyût-ı müte‘addideyi ve mâ-i cârîyi ve ahırı ve samanlığı müştemil mülk menzili ve yine karye-i mezbûre kurbunda Germe deresi demekle ma‘rûf mevzi‘de vâki‘ beher sene arsasının merhûm müşârün-ileyh Şeyh Sinan vakfı’na on beş akçe mukāta‘ası olan mülk orman korusunu ve yine karye-i mezbûre kurbunda vâki‘ bir tarafdan menzil-i mezbûra ve bir tarafdan karye-i mezbûre mer‘âsına ve bir tarafdan ( ) mülküne ve bir tarafdan tarîk-i âma müntehî bir kıt‘a mülk bağı ve yine karye-i mezbûre kurbunda vâki‘ etrâfı vâdi ve karye-i mezbûre mer‘âsı ile mahdûd olup arsasının merhûm müşârün-ileyh Şeyh Sinan vakfı’na beher sene on beş akçe mukāta‘ası olan tahmînen bir dönüm bir kıt‘a mülk bağı cümle tevâbi‘ ve levâhıkı ve âmme-i menâfi‘ ve merâfıkı ile bi-safkatin vâhidetin müvekkile-i mûmâ-ileyh Fâtıma Hâtun’a yirmi bin cedîd ve ceyyid râyic fi’l-vakt akçeye bey‘-i bâtt-ı sahîh-i şer‘î ile bey‘ ve teslîm ve ol dahi vech-i mübeyyen üzre iştirâ ve kabz ve tesellüm eyledikden sonra semeni olan meblağ-ı mersûm yirmi bin nakd-i mezbûrü’n-na‘t akçeyi vekîl-i mûmâ-ileyh Mehmed Efendi yedinden bi’t-tamâm ve’l-kemâl ahz u kabz eyledim, ba‘de’l-yevm zikr olunan menzil ve orman ve bağ müvekkile-i mesfûre Fâtıma Hâtun’un mülk-i müşterâ-yı sarîhidir keyfe mâ teşâ’ve türîd mutasarrıfe olsun dedikde vekîl-i mezbûr Mustafa Ağa’nın vech-i mübeyyen üzre cârî olan ikrâr ve takrîrini vekîl-i müşârün-ileyh Mehmed Efendi bi’l-muvâcehe tasdîk edicek mâ hüve’l-vâki‘ bi’t-taleb ketb olundu. Hurrire fi’l-yevmi’r-râbi‘ aşer min şehri Rebî‘ilâhir li sene erba‘a ve hamsîn ve elf.<br><br><br>Şuhûdü’l-hâl: Mehmed Ağa b. Abdurrahman el-Bevvâbü’s-sultânî, Mehmed b. Mustafa el-Cündî, Süleyman b. Hüseyin el-Cündî, Ahmed b. İbrahim, İbrahim b. Mehmed el-İmâm, Ali b. Mustafa, Musa b. Mustafa ve gayruhüm mine’l-huzzâr</p>          <br><a title="Önceki sayfa" style="text-decoration:none" href="./ayrmetin.php?idno=14138"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14140"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b126"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o312"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>