﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 78 Numaralı Sicil (H. 1216-1217 / M. 1801-1803)<br>cilt: 82,&nbsp;sayfa: 260<br>Hüküm no: 286<br>Orijinal metin no: [38b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul Boğaziçi’ndeki Kireççi esnafının nizamı</b><br><br>Kireççi esnâfı nizâmına dâir i‘lâm<br><br>Ma‘rûz<br><br>Bu dâ‘îlerine ve izzetlü ser-bostanî-i hâssa ağa ve sermi‘mâr-ı hâssa ağa kullarına hitâben Boğaziçi’nde vâki‘ kireççi tâifesi bi’l-müzâkere hüsn-i nizâma bend ve müceddeden ta‘ahhüde râbt olunmak mazmûnunda beyaz üzerine sâdır olan fermân-ı âlîşâna imtisâlen izzetlü ser-bostaniyân hâssa ağa kulları tarafından mürsel kireççibaşı Haseki Mehmed Ağa ve sermi‘mâr-ı hâssa el-Hâc Nurullah Ağa kulları hâzır oldukları hâlde kireççiler kethüdâsı Margabet v. Kosta Boğaziçi’nde ve Topkapı hâricinde vâki‘ kireç hark eden Nikola v. Yani ve Yamandi v. Yani ve Kosta v. Astar ve Metro ve Yani ve Vasil ve Panayot ve Metro ve Kirkor ve Levend v. Vasil ve Simyon ve Kirinçe v. Kosta ve Agob v. Kazer nâm zimmîler meclis-i şer‘a ihzâr ettirilip sâdır olan fermân-ı âlîşânı muvâcehelerinde feth ve kırâet ve mefhûm-ı münîfi cümlesine tefhîm olundukda her biri sem‘an ve tâ‘aten merâsimini ba‘de’l-edâ lâkin bu eyyâmda ücret-i amele ve semen-i taş ve semen-i hatab ve mesârif-i sâire ziyâdeye resîde olup ol vechile iki kat mesârif ile hark-ı kireç harcına vefâ etmediğinden mâ‘adâ bir müddetden beri ba‘zı mahalle bey‘ eylediğimiz kirecin esmânına destres olmadığımızdan dâimâ mesârif-i kesîreye dûçâr ve mine’l-kadîm beher fırın harkında kireççi tâifesinde iki bin akçe harc-ı fırın ve perâkende bey‘ olunan kirecin beher çuvalından baş tâ‘bir olunur birer para kireççi başı tarafına veregelmişken bir müddetden beri avâid-i mezkûreye kanâ‘at olunmayıp ibâdullâha bey‘ eylediğimiz kirecin beher kantarında yedi buçuk akçe ve horasancıya bey‘ eylediğimiz kirecin beher kayığından horasancı tâifesinden aldıkları on iki guruşdan mâ‘adâ bizler dahi yüz on para fuzûlî ahz eylediklerinden ziyâde ahz eylediklerinden bir vechile takatimiz kalmayıp perâkende ve perîşan olacağımız zâhir olmağla hallerimize merhameten nizâm-ı kavîye rabt olunmak murâdımızdır deyü istirhâm ve husûs-ı merkūm vâkı‘a mutâbık olduğu erbâb-ı vukūfun tahakkukundan âşikâr olduğundan sıyâneten li’l-ibâd vaz‘-ı kadîmi üzere beher çuvalı otuz beş vakıyye hâlisü’l-ayar kireç olup gerek mîrî ve gerek ibâdullâh ve gerek horasancı esnâfının aldıkları kireçde aslan toz olmayıp ve hark olunan mahallinde kaya ve tuzu başka ihrâc olunmayıp mahlût bey‘ olunup ve mahallinde vezn ve kantar olundukda taşı başka ve tozu başka ihrâc olunup ve perâkende olarak bahçe kapısında bey‘ olunan kireç dahi vezn ve kantar olundukda tammü’l-ayar olup beher kantar kireç cânib-i mîrîye yirmişer paraya ve ibâdullâha yirmi dört paraya ve horasancıya otuz paraya bey‘ u şirâ ve dâimen ve müstemirren yirmi ocak hark olunup ve kireççibaşı olanlar dahi beher fırın harkında iki bin akçe harc-ı fırın ve perâkende bey‘ olunan kirecin beher çuvalında kireçciler ancak bir para ve horasancıya bey‘ olunan kirecin beher kayığından horasancı tâifesinden beşer guruş ve ibâdullâha bey‘ olunan kirecin horasancı misillü beher kayığından ibâdullâhdan beşer guruş alınıp bâlâda mezkûr ibâdullâha füruht olunan kirecin beher kantarında kireççilerden alınan yedi buçuk akçe alınmamak ve horasancıların iştirâ eyledikleri kirecin beher kayığından horasancılardan alınacak beşer guruşdan mâ‘adâsına matlûb olunmayıp ve kireççilerden dahi horasancılara bey‘ eyledikleri beher kayıkdan tekrar yüz onar para alınmayıp ve gerek mîrî ve gerek ibâdullâha kireç husûsunda zarûret ve hasâret gelmemek üzere bi’l-müzâkere cümle ittifâkıyla müceddeden nizâm-ı kavîye rabt olundukda kireççi esnâfı dahi vech-i meşrûh üzere verilen nizâma râzılar ve dâimen ve müstemirren yirmi ocak hark ile i‘mâl-i kireç edip cânib-i mîrîye ve ibâdullâha muzâyaka olmamak üzere kireççi tâifesi ta‘ahhüd ve hilâfına hareket eder olur ise tedîb-i lâyıkaları icrâ olunmasına râzılar ve kireççibaşı ağa dahi vech-i meşrûh üzere olan nizâm verilen avâide kanâ‘at edip ziyâde avâid talebiyle gerek ibâdullâhı ve gerek kireççi tâifesi ve gerek horasancı esnâfını rencîde etmemek üzere ta‘ahhüd etmekle fîmâ ba‘d verilen nizâm düstûrü’l-amel tutulup hilâfına hareket olunmamak üzere Başmuhâsebe’ye kayd ve bostaniyân-ı hâssa ağa ve sermi‘mâr-ı hâssa ağa kullarına ilmühaberi verilip yedlerine bir kıt‘a fermân-ı âlîşân i‘tâ buyrulmasını istid‘â eyledikleri İstanbul Mahkemesi’nden huzûr-ı âlîlerine i‘lâm olundu.<br><br>Fî-27 Zilhicce sene [1]216</p>          <br><a title="Önceki sayfa" style="text-decoration:none" href="./ayrmetin.php?idno=31039"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31041"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist078&bsm=ist078b260"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist078&bsm=ist078o624"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>