﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 451<br>Hüküm no: 547<br>Orijinal metin no: [49b-5]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Sâkine bt. Şaban’ın satın aldığı Rus cariyesinin verem hastası olduğu anlaşıldığından iadesi</b><br><br>Redd-i câriye bi’l-ayb Mahmiye-i İstanbul’da Demirhan Çeşmesi kurbunda sâkine [Ayşe] bt. Şaban nâm hâtun meclis-i şer‘de Esirci İbrahim b. Himmet nâm kimesne mahzarında üzerine da‘vâ edip târih-i kitâb gününden yirmi gün mukaddem işbu orta boylu Rusiyyetü’l-asl câriyeyi cemî‘ uyûb-ı zâhire ve bâtıneden sâlime olmak üzre altmış beş esedî guruşa mezbûr İbrahim’den iştirâ ve kabz ve def‘-i semen-i mezbûr eylediğimden sonra câriye-i merkūmenin ınde’t-tüccâr noksan-ı semen îcâb eder güzelce verem dedikleri sil marazına mübtelât olduğu ayb-ı kadîmine muttali‘ olmağla câriye-i merkūmeyi mezbûr İbrahim’e red ve semen-i mezbûru mezbûr İbrahim’den istirdâd ederim, suâl olunsun dedikde gıbbe’s-suâl mezbûr İbrahim yirmi gün mukaddem semen-i mezbûr ile câriye-i merkūmeyi uyûb-ı mezkûreden sâlime olmak üzre müdde‘iyye-i mezbûreye bey‘ ve kabz-ı semen eylediğini ikrâr, lâkin câriye-i merkūme bey‘ vaktinde ınde’t-tüccâr noksan-ı semen îcâb eder maraz-ı mezbûr ile mu‘ayyebe olduğu ma‘lûmum değildir deyû inkâr eyledikde teveccüh-i husûmet için bu makūle emrâzı teşhîse taraf-ı saltanatdan ta‘yîn olunan Hâssa etıbbâdan Mustafa Efendi b. Mehmed ve Ahmed Efendi b. Mehmed’e câriye-i merkūme irsâl ve irâet olundukda ba‘de’n-nazar mezbûrân maraz-ı mezbûr ınde’t-tüccâr noksan-ı semen îcâb eder emrâzdan olup câriye-i merkūme maraz-ı mezbûr ile mu‘ayyebe olduğunu meclis-i şer‘a gelip haber verdiklerinden sonra gıbbe’l-istintâk mezbûr Esirci İbrahim cevâbında. kendi yanında iken câriye-i merkūme maraz-ı mezbûrun güzelce verem marazı ayb-ı kadîmî olduğunu inkâr eyledikde müdde‘iyye-i mezbûreden müdde‘âsı için beyyine taleb olundukda udûl-i müslimînden Mustafa Efendi b. Mehmed ve Ahmed Efendi b. Mehmed li ecli’ş-şehâde meclis-i şer‘a hâzırân olup gıbbe’l-istişhâd fi’l-vâki‘ câriye-i merkūmeden olan sil marazı bir seneden ekalde [50a] hâdis olmuş maraz değildir kadîmdir, biz bu husûsa bu vech üzre şâhidleriz şehâdet dahi ederiz deyû her biri edâ-i şehâdet-i şer‘iyye eylediklerinde ba‘de ri‘âyeti şerâiti’l-kabûl şehâdetleri makbûle olmağın ba‘de’t-tahlîfi’ş-şer‘î câriyeyi kabz ve semen-i mezbûr altmış beş esedî guruşu müdde‘iyye-i merkūme Ayşe Hâtun’a redd ü teslîme mezbûr İbrahim’e tenbîh olunup mâ hüve’l-vâki‘ bi’t-taleb ketb olundu. Fi’l-yevmi’l-sâdis mine’l-Muharremi’l-harâm li sene 1074.<br><br><br>Şuhûdü’l-hâl: Ahmed Çelebi b. Mahmud kethüdâ-yı muhzırân, Mehmed Çelebi b. Abdullah, Şükrullah Bey b. Mustafa el-Muhzır, Abdi Çelebi el-Muhzır, Mehmed b. Ramazan, Abdülkerim b. Halil.</p>          <br><a title="Önceki sayfa" style="text-decoration:none" href="./ayrmetin.php?idno=26555"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26557"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b451"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1068"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>