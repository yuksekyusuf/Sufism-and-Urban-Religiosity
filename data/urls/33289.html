﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 38<br>Hüküm no: 5<br>Orijinal metin no: [2b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dersiâm Mehmed Esad Efendi’nin, evi önündeki ekmek tablasının kaldırılmasını talep ettiği</b><br><br>Müderrisîn-i kirâmdan Dersiâm Mehmed Esad Efendi’nin menzili önüne nân-ı azîz tablası vaz‘ etmemeğe ta‘ahhüd<br><br>Ma‘rûz<br><br>Müderrisîn-i kirâm-ı zevi’l-ihtirâmdan Dersiâm İmâmzâde Hoca Hâfız Mehmed Esad Efendi ibnü’l-merhûm el-Hâc Hâfız Ahmed Efendi’nin Bâb-ı Âlî’ye takdîm eylediği işbu arzuhâli bâlâsına bî-vech-i şer‘î mazarratını def‘ ve iktizâsını i‘lâm eyleyesin deyu bu dâ‘îlerine hitâben sâdır olan fermân-ı cihân-mutâ‘a imtisâlen mûmâ-ileyh Hâfız Mehmed Esad Efendi meclis-i şer‘-i münîrde Âsitâne-i aliyyede vâkı‘ habbâzân tâifesinden derûn-ı arzuhâlde mastûru’l-ism Saraçhânebaşı fırını ustası İsmail Usta b. Mehmed kimesne muvâcehesinde habbâzân kethüdâsı Mehmed Hoca b. Ali hâzır olduğu halde fırın-ı merkūm ustası mezbûr İsmail Usta bir nefer tablakârını küllü yevm İstanbul’da Saraçhânebaşı kurbünde Mimar Ayas mahallesinde İbrahim Paşa Hamamı kapısı karşısında bi’l-icâreteyn müstakillen mutasarrıf olduğum menzilim kapısı önüne irsâl ve tablasını tarîk-i âmma vaz‘ ettirip ol-vechile benim menzil-i mezkûra duhûl ve hurûcuma ve sâir mârreye zarâr olmağla tabla-i mezkûreyi tarîk-i merkūmdan ref‘ ve fî-mâ-ba‘d tablakâr irsâliyle mahall-i mezbûra hilâf-ı şer‘-i şerîf tabla vaz‘ıyla bana ve sâir mârreye olan mazarratı men‘ ve def‘ olunmak üzere mezbûr İsmail Usta’ya tenbîh olunmak murâdımdır dedikde evvelen sicillât tetebbu‘ olundukda bin-yüz yetmiş altı senesi Zilhiccesi’nin yirminci günü târihiyle İstanbul kādısı esbak merhûm Mehmed Emin Âtıf Efendi sicillinde Âsitâne-i aliyyede vâkı‘ fırınların merbût oldukları iskemleleri mahalleri tasrîhiyle mukayyed olup lâkin fırın-ı mezkûrun kat‘an merbût iskemlesi olmadığından mezkûr olmayıp fakat bin-yüz doksan dört senesi Ramazânı’nın üçüncü günü târihiyle merhûm Dürrîzâde es-Seyyid Mehmed Ârif Efendi sicillinde fırın-ı mezkûrun dört aded tablası mukayyed ise de tabla-i mezkûrelerin mahalleri mu‘ayyen olmadığı merkūm İsmail Usta’ya tefhîm ve tablakârlar esvâk ve bâzâr ve mahallât aralarında geşt ü güzâr ederek ibâdullâha nân-ı azîz bey‘iyle ta‘ayyüş edegeldiklerini kethüdâ-yı hâzır-ı mezbûr Mehmed Hoca ihbâr ve merkūm İsmail Usta dahi tasdîk ve fi’l-hakīka bir nefer tablakârını küllü yevm tarîk-i âmm-ı mezkûra irsâl ve tablasını vaz‘-birle gerek müdde‘î-i mûmâ-ileyhe ve gerek sâir mârreye zarârını ikrâr ve i‘tirâf ve fî-mâ-ba‘d mahall-i mezkûra hilâf-ı şer‘-i şerîf ve mugāyir-i kānûn-ı münîf tabla vaz‘ıyla gerek müdde‘î-i mûmâ-ileyhe ve gerek sâir mârreye mazarrat etmemek üzere müte‘ahhid olduğu İstanbul Mahkemesi’nden huzûr.<br><br>Fî 17 L sene [1]241</p>          <br><a title="Önceki sayfa" style="text-decoration:none" href="./ayrmetin.php?idno=33288"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33290"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b038"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o207"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>