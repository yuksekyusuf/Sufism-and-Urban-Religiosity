﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 201<br>Hüküm no: 214<br>Orijinal metin no: [38b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtıma bt. Mehmed ve Ahmed Beşe’nin, Dikici esnafından Nikola’nın zimmetini ibra etmeleri</b><br><br>Ma‘rûz,<br><br>Müteveffâ Ali b. Abdullah’ın verâseti zevce-i metrûkesi Fâtıma bt. Mehmed ile sulbî oğulları Mehmed ve Ali ve Hüseyin nâm sagīrlere inhisârı tahakkukundan sonra sagīrûn-ı mezbûrûnun vâlideleri [ve] bâ-hüccet vasîleri olup zâtı ta‘rîf-i şer‘î ile mu‘arrefe olan mezbûre Fâtıma Hatun mahfil-i şer‘iyyâtda Dikici esnâfından bâ‘is-i i‘lâm Nikola v. Ostoyko zimmî muvâcehesinde vasîleri olduğum sagīrûn-ı mezbûrûnun babaları müteveffâ-yı mezbûrdan müntakil mâl-ı mevrûslarından hâlâ işbu hâzır bi’l-meclis üvey babaları Ahmed Beşe yediyle mesfûr Nikola zimmîye sekiz ay mukaddem ikrâz ve teslîm eylediği otuz guruşu mesfûr Nikola zimmî bana edâ ve teslîm etmekle ben dahi yedinden bi’l-vesâye ahz u kabz eyledim. Meblağ-ı mezbûr otuz guruşa ve sâire müte‘allika biri birimiz ile kat‘an da‘vâ ve nizâ‘ımız kalmadı deyü her biri ikrâr ve tasdîk etdikden sonra mesfûr Nikola zimmî mezbûre Fâtıma Hatun’un zevci merkūm Ahmed Beşe şehr-i sâbıkın [39a] yirmi birinci günü Yedikule kolluğu kurbünde başıma ve boynuma ve arkama yumruk ile bi-gayr-ı hakkın darb etmiş idi deyü eylediği darb da‘vâsına ve târîh-i i‘lâma gelince sâire müte‘allika âmme-i da‘vâdan kezâlik merkūm Ahmed Beşe ile dahi her biri âharın zimmetini ibrâ-i âm ile ibrâ ve iskāt edip ve her biri âharın ibrâsını kabûlle kat‘-ı nizâ‘ etdikleri huzûr-ı âlîlerine i‘lâm olundu.<br><br>Fî 11 Şevvâl sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42319"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42321"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b201"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o577"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>