﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 398<br>Hüküm no: 420<br>Orijinal metin no: [90b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim b. Hacı Yusuf üzerine Mustafa Çelebi b. Hüdâverdi’nin vasî tayin olunması</b><br><br>Medîne-i Hazret-i Ebâ Eyyûb el-Ensârî -dâme fî rıdvâni’l-Bârî-’de Evlice Baba mahallesinde sâkin iken bundan akdem vefât eden el-Hâc Yusuf’un sulbî sagīr oğlu İbrahim’e babası müteveffâ-yı mezbûrdan intikāl eden malı zabt ve sagīr-i mezbûrun her hâlini hıfz için kıbel-i şer‘den mukaddemâ vasî nasb ve ta‘yîn olunan el-Hâc Halil b. Maden nâm bezzâz ticâret için diyâr-ı âhara müteveccih olmağla kendi azlini ilhâh ve iltimâs etmeğin azl olunup sagīr-i mezbûr üzerine cânib-i şerî‘at-ı mutahharadan Mehmed Çelebi b. Musli vasî nasb ve ta‘yîn olunmuşdu, lâkin mezbûr Mehmed Çelebi dahi mâl-ı sagīri zabt ve her hâlini hıfzda tekâsül ve tehâvün üzre olduğundan mâ‘adâ te‘addîsiyle yedinde sagīr-i mezbûrun malı zâyi‘ ve telef olduğu takdîrce tazmîn için ism-i mâl ıtlâk olunur bir nesnesi olmamağla sagīr-i mezbûrun malı aynıyla mevcûd iken mezbûr Mehmed Çelebi azl ve yerine bir mütemevvil ve dindâr kimesne vasî nasb ve ta‘yîn olunmak sagīre her vechile evlâ ve enfa‘ olmağın işbu sâhibü’l-kitâb Mustafa Çelebi b. Hüdâverdi her vechile mahal ve müstahık vesâyet uhdesinden gelmeğe kādir ve mütemevvil ve perhîzkâr olup vesâyete ehil olmağla sagīr-i mezbûr üzerine hâkim-i muvakki‘-i sadr-ı kitâb tûbâ-lehû ve hüsnü me’âb hazretleri dahi vasî nasb ve ta‘yîn etmeğin ol dahi vesâyet-i mezbûreyi kabûl ve hıdemât-ı lâzımesini edâya müte‘ahhid olmağın vâki‘ü’l-hâli bi’l-ibtigā sebt olundu. Fi’l-yevmi’r-râbi‘ aşer min Zilhicceti’l-harâm min şühûri sene isneteyn ve seb‘în ve elf.<br><br><br>Şuhûdü’l-hâl: Mustafa Çelebi b. Pervâne, Sâlih Mehmed Efendi b. Mehmed, Ali Beşe b. Emrullah, Hüseyin Muhzır, Hasan muhzır ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=15115"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=15117"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b398"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o431"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>