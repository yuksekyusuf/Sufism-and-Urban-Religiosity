﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 117<br>Hüküm no: 82<br>Orijinal metin no: [15b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İsmail Ağa’nın, annesini katlettiğini iddia ettiği Acem Ali ile sulh olması</b><br><br>Ma‘rûz,<br><br>Vilâyet-i Anadolu’da Ankara sancağında Karapazar kazâsına [tâbi‘] Sakaili nâm karyede sâkine iken bundan akdem fevt olan Fâtıma bt. Abdullah b. Abdurrahman nâm Hatun’un sadrî oğlu ve hasran vârisi olup hîn-i fevtinde sagīr ve hâlâ kebîr olan sâhib-i arzuhâl İsmail Ağa b. el-Hâc Halil mahfil-i şer‘iyyâtda li-ebin er karındaşı işbu hâzır bi’l-meclis Mehmed Ağa’nın tasdîkiyle babaları müteveffâ-yı mezbûr el-Hâc Halil’in abd-i mu‘takı derûn-ı arzuhâlde mezkûrü’l-ism Acem Ali b. Abdullah b. Abdurrahman’ın sâbitü’l-vekâle vekîli olan Mustafa Beşe muvâcehesinde müvekkil-i mezbûr Ali bin yüz kırk beş senesinde ben tahmînen altı yaşında sagīr iken karye-i mezbûrede menzilimin hareminden vâlidem mezbûre Fâtıma’yı fuzûlî ihrâç ve Bayındır Yaylası’na götürüp üç kere ip ile boğup ba‘dehu bıçak ile boğazlayıp bi-gayr-ı hakkın katl ve firâr edip târîh-i mezbûrdan berü Üsküdar’da sâkin olup elli altı senesinde bir kere gelip da‘vâ murâd eylediğimde firâr etmekle da‘vâ edememişdim. Hâlâ mûceb-i şer‘îsini mezbûr Ali’den taleb ederim deyü da‘vâ etdikde müvekkil-i mezbûr Ali dahi merkūm İsmail Ağa’nın ber-vech-i muharrer müdde‘âsını bi’l-külliye inkâr edip bu tarîkile beynlerinde ba‘de’l-münâza‘a müdde‘î-i mezbûr İsmail Ağa da‘vâ-yı mezkûresinden vekîl-i mezbûr ile bâ-vesâtet-i muslihîn an inkâr iki yüz yirmi guruş bedel-i makbûza sulh olup vâlidesi müteveffât-ı mezbûre Fâtıma’nın dem ü diyetine ve târîh-i i‘lâma gelince ma‘lûmen ve mechûlen bi’l-cümle hukūk-ı sâireye müte‘allika âmme-i da‘vâdan müvekkil-i mezbûr [16a] Acem Ali’nin zimmetini ibrâ ve iskāt edip vekîl-i mezbûr dahi bedel-i sulh-ı mezbûr iki yüz yirmi guruşa ve târîh-i i‘lâma gelince ma‘lûmen ve mechûlen hukūk-ı sâireye müte‘allika âmme-i da‘vâdan mezbûr İsmail Ağa’nın zimmetini bi’l-vekâle ibrâ ve iskāt edip her biri âharın ibrâsını dahi bi’l-asâle ve bi’l-vekâle tasdîk ve kabûl etmeğin kat‘-ı nizâ‘ etdikleri huzûr-ı âlîlerine i‘lâm olundu.<br><br>Fî 24 Receb sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42187"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42189"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b117"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o600"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>