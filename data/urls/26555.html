﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 450<br>Hüküm no: 546<br>Orijinal metin no: [49b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Güzelce Ali Paşa’nın kızı Hatice’nin Debbâğ Yunus mahallesindeki evini vakfedip Keşfî Mustafa Efendi’yi mütevellî tayin ettiği</b><br><br>Vakfiye Elhamdü lillâhi el-vâkıfı alâ zamâyiri’l-ibâd ve’s-salâtü alâ resûlihî Muhammed ve âlihi’l-emcâd ve men tebi‘ahüm ilâ yevmi’l-haşr ve’l-mî‘âd ammâ ba‘d işbu kitâb-ı sıhhat-nisâbın tahrîrine bâ‘is oldur ki sâbıkan vezîr-i a‘zam olup ba‘dehû vefât eden Güzelce Ali Paşa’nın sulbiye kebîre [kızı] olup mahmiye-i İstanbul’da Debbâğ Yunus mahallesinde sâkine fahrü’l-muhadderât zahrü’l-muvakkarât Hatîce Hanım meclis-i şer‘-i hatîr-i lâzımü’t-tevkīrde zikri âtî vakfına li ecli’t-tescîl mütevellî nasb eylediği Keşfî Mustafa Efendi huzûrunda ikrâr-ı tâm ve takrîr-i kelâm edip silk-i mülkümde münselik olup mahalle-i merkūmede vâki‘ bir cânibinden merhûm Muslu Efendi vakfına ve bir cânibinden mahalle-i merkūme imâmına meşrûta vakıf menzile ve bir cânibinden Medîne-i Münevvere vakfından Usta Faruk tasarrufunda olan vakıf menzile ve bir cânibinden tarîk-i âma müntehî, dâhiliyyesi iki bâb fevkānî odayı ve iki matbahı ve bir çardak ve bir su kuyusunu ve kenîfi ve cüneyneyi ve hâriciyyesi, iki bâb fevkānî odayı ve bir bâb tahtânî odayı ve bir musluk ve bir bahçeyi ve kenîfi müştemil menzilimi, hasbeten lillâhi’l-aliyyi’l-azîm ve taleben li merzâti’r-Rabbi’r-rahîm vakf-ı mü’ebbed ve haps-i muhalled edip şöyle şart eyledim ki hayâtda olduğumca menzil-i mezbûrda kendim sâkine olup tevliyyet ve tasarrufu kendi yedimde ola vefâtımdan sonra sadriyye kızım Fâtıma Hanım sâkine ola, dilerse menzil-i mezbûru îcâr edip gallesine mutasarrıfı ola ba‘de vefâtihâ evlâdı ve evlâd-ı evlâdı ve evlâd-ı evlâd-ı evlâdı ve evlâd-ı evlâd-ı evlâd-ı evlâd-ı evlâdı batnen ba‘de batnin sâkinler olup her biri nevbetinde menzil-i mezbûra hasbî mütevellî ola ve ba‘de’l-inkırâz ulemâdan bir recül-i sâlih sâkin olup külle yevm rûhum için üç sûre-i İhlâs ile bir sûre-i Fâtiha okuyup sevâbını rûhuma ihdâ eyleye. Nevbet ulemâya geldikde menzil-i mezbûra Mustafa Çavuş mütevellî ola ve menzil-i mezbûrda sâkin olanlar nevbetlerinde menzil-i mezbûrun cüz’î ve küllî meremmetini kendi mallarından eyleyeler ba‘de inkırâzi’l-kül re’y-i hâkimü’ş-şer‘ ile ahâlî-i mahalle-i merkūmeden biri hasbî mütevellî ola ve mürûr-ı eyyâm ile şurût-ı mezkûreye ri‘âyet müte‘azzire olursa, gallesi mutlakā fukarâ-yı müslimîne sarf oluna ve şurût-ı mezkûrenin tebdîl ve tağyîri merreten ba‘de uhrâ kendi yedimde ola deyû fâriğan ani’ş-şevâgil menzil-i mezbûru mütevellî-i mezbûr Keşfî Mustafa Efendi’ye teslîm ol dahi bi’t-tevliyye vakfiyet üzre tesellüm eyledi deyip mütevellî-i mezbûr dahi tasdîk eyledikden sonra vâkıfe-i müşârün-ileyhâ Hatîce Hanım semt-i vifâkdan taraf-ı şikāka âzime olup vakf-ı akār eğerçi imâm-ı muhtâr İmâm-ı A‘zam Ebû Hanîfe hazretleri katında sahîh ve câizdir, lâkin mezheb-i şerîflerinde sıhhat [ve] lüzûmu müstelzim olmamağla lâzım olmayıp husûsan İmâm hazretleri re’y-i şerîfleri üzre vâkıf menâfi‘-i vakfı kendi nefsine şart etmekle vakf-ı mezbûr ve ana mebnî olan şurût u kuyûd bâtıl olup vech-i muharrer üzre vakf-ı mezbûrdan rücû‘ meşrû‘ olmağın rücû‘ eyledim, mütevellî-i merkūma menzil-i mezbûru bana teslîme tenbîh olunmak matlûbumdur dedikde mütevellî-i mezbûr cevâb-ı bâ savâba mütesaddî olup fi’l-hakīka hâl minvâl-i muharrer üzredir, lâkin İmâm Ebû Yusuf hazretleri mezheb-i şerîfleri üzre şurût-ı mezkûre sahîha olup ve vâkıf mücerred vakaftü demekle vakıf sahîh ve sıhhat lüzûmu müstelzim olmağla vakf-ı mezbûrun sıhhat ve lüzûmuna hüküm taleb ederim deyû hâkim-i muvakki‘-i sadr-ı kitâb tûbâ-lehû ve hüsnü me’âb hazretleri huzûrunda müterâfi‘ân ve fasl u hasma tâlibân olduklarında, hâkim-i müşârün-ileyh hazretleri tarafeynin kelâmına nazar ve mennâ‘un li’l-hayr olmakdan hazer edip taraf-ı vakfı evlâ görüp alâ kavli men yerâhü mine’l-eimmeti’l-müctehidîn vakf-ı mezbûrun sıhhat ve lüzûmuna hükm etmekle vakf-ı mezbûr sahîh ve lâzım oldu. Fe-men beddelehû ba‘demâ semi‘ahû fe-innemâ ismuhû ale’llezîne yübeddilûnehû inna’llâhe semî‘un alîm ve ecrü’l-vâkıfı ale’l-hayyi’l-cevâdi’l-kerîm, cerâ zâlike ve hurrire fi’l-yevmi’s-sâdis min Muharremi’l-harâm li sene 1074.<br><br><br>Şuhûdü’l-hâl: Fahrü’l-akrân Abdullah Çelebi b. Mehmed Efendi kâtib-i muhâsebe-i Harameyn-i şerîfeyn, Hüseyin Efendi el-Brusî kâtibü’l-vesîka, Şükrullah Bey b. Mustafa el-Muhzır.</p>          <br><a title="Önceki sayfa" style="text-decoration:none" href="./ayrmetin.php?idno=26554"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26556"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b450"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1068"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>