﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 199<br>Hüküm no: 116<br>Orijinal metin no: [37a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Rukiye, Hatice ve Ümmügülsüm’ün Ayşe Sultan hamamında eşyalarının çalınması üzerine hamamın nâtırı ve hamamcının hanımı hakkında yapılan araştırmada iki kadının da iyi hallerini mahalle ahalisinin beyan ettikleri</b><br><br>Mahmiye-i İstanbul’da Şehzâde Câmi‘-i şerîfi kurbünde vâki‘ Kalenderhâne mahallesinde sâkinelerinden Rukiye bt. Abdullah ve Hatice bt. Abdullah ve Ümmügülsüm bt. Abdullah nâm hatunlar meclis-i şer‘-i şerîf-i enverde takrîr-i kelâm ve ta‘bîr ani’l-merâm edip târih-i kitâbdan beş gün mukaddem mahmiye-i mezbûrede Sultân Bâyezid Câmi‘-i şerîfi kurbünde Sekbânbaşı Yakub Ağa mahallesinde vâki‘ merhûm Atîka Ayşe Sultân hamamının nisâya mahsûs olan hamamında eşyâ-i memlûkemizden mezbûra varılıp hamam-ı mezbûrun hamamcısı olan el-Hâc Hasan b. Ömer’in zevcesi Fâtıma bt. Abdullah nâtırası diğer Fâtıma’nın keyfiyet-i ahvâlleri hamam-ı mezbûr vâki‘ olduğu mahallesi ahâlîsinden ve havâlîsinden olan bî-garaz Müslimînden tefahhus olunmak matlûbumdur deyü takrîr-i meşrûhlarına muvâfık buyruldu-yı şerîf ibrâz etmeleriyle imtisâlen-leh kıbel-i şer‘den irsâl olunan İbrahim Efendi b. Mehmed el-Hamîdî ve husûs-ı mezbûr için mübâşir ta‘yîn olunan Ahmed Çavuş ile hamam-ı mezbûra varıp hamam-ı mezbûr vâki‘ olduğu mahalle ahâlîsinden Mahmud Çelebi b. <<İbrahim>> Derviş ve Mustafa Çelebi b. Hasan ve Yusuf Çelebi b. Ali ve İbrahim Çelebi b. Abdi ve Mehmed Çelebi b. Abdullah ve İbrahim Çelebi b. Ali ve el-Hâc Mehmed b. Abdurrahman ve Ebûbekir b. Murtaza ve havâlîsinde olan Sultân Bâyezid Câmi‘i imâmları Mustafa Efendi b. Mehmed Efendi ve Mehmed Efendi b. Ömer ve Kazasker mahallesi imâmı Mehmed Efendi b. Hasan ve Lâleliçeşme kurbünde Mesîh Paşa-yı Atîk imâmı Şaban Efendi b. Abdurrahman ve müezzini Osman b. İbrahim ve hamamcı-i mezkûrun kendi sâkin olduğu <<mahallesi>> Kuyumcu Bahşayiş mahallesi imâmı Mehmed Efendi b. Mustafa nâm kimesnelerden mezbûrun keyfiyet-i ahvâlleri mezbûrât muvâcehelerinde tefahhus ve suâl olundukda mezbûr hamamcı zevcesi mezbûre Fâtıma ve diğer Fâtıma’nın eşyâ-i mezbûre sirka olundu dediklerinde mâ‘adâ bir şeylerini görmedik deyü yed ve lisânlarından bir vechile müte’ezzî olmadığımızdan mâ‘adâ hamam-ı mezbûrun bu âna gelince sovuk suyu yoğiken mezbûr hamamcı kendisi bile getirdi mezbûrânın hâllerinden şükrân üzereyiz deyü hüsn-i hâllerini alâ tarîkı’ş-şehâde haber verdiklerini mezbûr İbrahim Efendi mahâllinde ketb u tahrîr ba‘dehû ma‘an irsâl olunan Mehmed b. Mehmed ve Ali b. Ahmed ile meclis-i şer‘a gelip alâ vukū‘ihî inhâ ve takrîr etmeğin mâ vaka‘a bi’t-taleb ketb olundu.<br><br>Fi’l-yevmi’l-hâmis min-Şa‘bâni’l-mu‘azzam li-sene seb‘a ve miete ve elf.<br><br>Şuhûdü’l-hâl: İbrahim Çelebi b. Ahmed, Mustafa b. Şaban, el-Hâc Mehmed Çelebi b. İbrahim, Mehmed Çelebi b. İdris, Ali b. Bali.<br><br>Yevm-i isneyn fî 15 min-Şa‘bâni’l-mu‘azzam li-sene 1107</p>          <br><a title="Önceki sayfa" style="text-decoration:none" href="./ayrmetin.php?idno=28531"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28533"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b199"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o879"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>