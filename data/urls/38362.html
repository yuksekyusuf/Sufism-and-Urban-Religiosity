﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahfel-i Şer‘iyyât Mahkemesi 3 Numaralı Sicil (H. 1273-1274 / M. 1857)<br>cilt: 97,&nbsp;sayfa: 149<br>Hüküm no: 126<br>Orijinal metin no: [25b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Andon v. Yuvan’ın, Covanni v. Yuvan aleyhindeki tarla ve bahçe davasında anlaşma sağlanması</b><br><br>Postabaşı Zeyrekli Süleyman Kavvâs kaydıyla Tophaneli Numan Kavvâs’a teslîm.<br><br>Ma‘rûz,<br><br>Vilâyet-i Rumeli’de İşkodra sancağına tâbi‘ Bar kasabası <<ahâlîsinden>> kurâsından İspiç karyesi ahâlîsinden ve Devlet-i aliyye teba‘asının Rum milletinden arzuhâl eden Bahçivan Andon v. el-müteveffâ Yuvan mahfil-i şer‘iyyâtda yine karye-i mezkûre ahâlîsinden ve tâife-i merkūmeden olup zikirleri âtî bahçe ve tarlaya vaz‘-ı yedi şer‘an sâbit ve mütehakkık olan yine Devlet-i aliyye teba‘asının Rum milletinden derûn-ı arzuhâlde mezkûrü’l-ism Covanni v. Yuvan muvâcehesinde babam ve mûrisimiz müteveffâ-yı merkūm Yuvan <<muvâcehesinde>> hayâtında merkūm Havva’nın malından ve yedinden iktirâz ve kabz ve umûruna sarfla istihlâk eylediği bin sekiz yüz guruş deyni mukābelesinde yedinde malı ve mülkü olan karye-i mezkûre hudûdu dâhilinde vâki‘ etrâf-ı erba‘ası merkūm Covanni’nin dut bahçesi ve Sava v. Hıristo v. Adam tarlası ve benim kır ve lağım ve tarîk ile mahdûd eşcâr-ı müsmire ve gayr-ı müsmireli tahmînen bir dönüm mikdârı bir kıt‘a mülk bahçesini merkūm Covanni’ye rehin vaz‘ ve bâ-temessük-i sâhib-i arz müstakillen taht-ı tasarrufunda olan karye-i mezkûre hudûdu dâhilinde vâki‘ bir tarafdan Hıristo Çoro tarlası ve bir tarafdan Andon v. Yuvan koruluğu ve bir tarafdan Cuvan v. Yuvan menzili ve tarlası ve taraf-ı râbi‘i tarîk-i âm ile mahdûd tahmînen yarım keyl tohum istî‘âb eder bir kıt‘a tarlasını bâ-re’y-i sâhib-i arz vefâen ferâğ ve tefvîz ve mecmû‘unu teslîm eylediğinde ol dahi ber-minvâl-i muharrer irtihân ve tefevvüz ve tesellüm ve kabz ve kabûl etdikden sonra deyn-i meblağ-ı mezkûru dâyini merkūm Covanni’ye edâ ve zikr olunan bahçe ve tarlayı istihlâs etmeksizin babam merkūm Yuvan fevt olup ve bahçe-i mahdûd-ı mezkûr bana mevrûs ve tarla-yı mahdûd-ı mezkûr dahi âdiyen bana müntakil olmağla el-hâletü hâzihi deyn-i meblağ-ı mezkûr bin sekiz yüz guruşu yedimden ahz ü kabz birle bahçe ve tarla-yı mezkûrlardan bâ-re’y-i sâhib-i [arz] keff-i [yed] ve mahâllerinde bana teslîme merkūm Covanni’ye tenbîh murâdımdır deyü da‘vâ eylediğimde, ol dahi cevâbında bahçe ve tarla-yı mezkûrlara el-yevm vaz‘-ı yedini ikrâr edip lâkin yedimde olup bin iki yüz altmış dört senesi Rebî‘ülevveli’nin sekizinci günü târîhiyle müverraha işbu bir [kıt‘a] hüccet-i şer‘iyye nâtıka olduğu üzere baban müteveffâ-yı merkūm Yuvan sağlığında bahçe-i mahdûde-i mezkûreyi tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ile bin sekiz yüz guruş semen-i medfû‘ ve makbûza bana bey‘ ve temlîk ve tarla-yı mahdûd-ı mezkûreyi dahi hüsn-i rızâ ve tayyib-i ihtiyârı ve ferâğ-ı kat‘î-i mu‘teber ile bâ-re’y-i sâhib-i arz bana meccânen ferâğ ve tefvîz ve her birini teslîm eylediğinde ben dahi ber-vech-i muharrer iştirâ ve temellük ve tefevvüz ve tesellüm ve kabz ve kabûl etmiş idim deyü eylediği def‘ini ve mazmûn-ı hüccet-i mezkûreyi ben bi-tamâmihâ tâyi‘an ve kat‘iyyen ikrâr u i‘tirâf ve tasdîk eylediğimden sonra merkūm Covanni rızâsıyla bana teberru‘an malından altı bin guruş def‘ ü teslîm ve umûruma sarfla istihlâke emr eylediğinde ben dahi yedinden ahz ü kabz ve emriyle umûruma sarfla istihlâk etmemle bi’l-cümle husûs-ı mezkûre müte‘allıka âmme-i da‘vâdan merkūm Covanni’nin zimmetini ibrâ-i âmm-ı sahîh-i şer‘î ile kabûlünü hâvî ibrâ ve iskāt eylediğimde ol dahi medfû‘u olan meblağ-ı müstehlek-i merkūmun istirdâdına müte‘allıka da‘vâdan benim zimmetimi kabûlümü hâvî ibrâ ve iskāt eylediğinden sonra ben malımdan işbu meclis-i şer‘de merkūm Covanni’ye altı bin guruş ikrâz ve teslîm eylediğimde ol dahi yedimden iktirâz ve kabz ü kabûl ve meblağ-ı mezkûr altı bin guruşu cihet-i mezkûreden zimmetinde sahîhan bana deyni olduğunu tâyi‘an ikrâr u i‘tirâf ve çend rûz zarfında bana edâ ve teslîme ta‘ahhüd eyledi deyü müdde‘î-i mukırr-ı merkūm Andon’un bi’l-cümle kelimât-ı meşrûhasını merkūm Covanni tahkīk ve tasdîk eylediği tescîl ve huzûr-ı [âlîlerine i‘lâm olundu].<br><br>Fî 29 Ra sene [12]74<br><br>Hasan.</p>          <br><a title="Önceki sayfa" style="text-decoration:none" href="./ayrmetin.php?idno=38361"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38363"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mah003&bsm=mah003b149"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mah003&bsm=mah003o171"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>