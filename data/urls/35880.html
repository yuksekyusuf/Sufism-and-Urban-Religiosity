﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 211 Numaralı Sicil (H. 1278-1279 / M. 1862-1863)<br>cilt: 98,&nbsp;sayfa: 309<br>Hüküm no: 205<br>Orijinal metin no: [42b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tüccârdan Bogos v. Artin’in ekmekçi fırını ve uncu değirmenindeki hisselerini Hacı Bogos v. Kigork’a satması ve devlete olan borçlarının ödenmesi</b><br><br>Habbâz fırını mübâya‘ası<br><br>Âsitâne-i sa‘âdet âşiyâne ve bilâd-ı selâse mahkemelerine bâ-fermân-ı âlî mine’l-kadîm merbût olan duhâncı gediklerinden mâ‘adâ gerek Dersaâdet ve gerek bilâd-ı selâse-i mezkûrede kâin ber-vech-i mülkiyet tasarruf olunmakda bulunan her nev‘ gediklerin mübâya‘a ve ikrâr-ı mülk ve hibe ve irsen intikāl misillü kâffe-i mu‘âmelâtı ve vukū‘ bulan muhâkemâtı münhasıran ve mahsûsan İstanbul Mahkemesi’nden icrâ ve iktizâ eden i‘lâm ve hüccet-i şer‘iyyeleri ancak mahkeme-i mezkûre tarafından i‘tâ olunmak ve gedikât ashâbının rızâ ve muvâfakatları olmadıkça kadîm mülk kirâları tezyîd olunmamak ve senedât-ı sahîha ve mu‘tebere ile ber-vech-i mülkiyet tasarruf olunmakda bulunan gediklerin müstakır oldukları mahalden ihrâc ve imhâsı zımnında mülk sâhibleri tarafından da‘vâya tasaddî olunur ise hükkâm-ı şer‘-i şerîf cânibinden istimâ‘ olunmaması bâlâsı tuğrâ-yı garrâ-yı cihân-bânî ile muvaşşah ve müzeyyen bir kıt‘a nizâmnâme ve bâ-fermân-ı âlî müesses olan nizâm-ı müstahsene iktizâsından bulunduğuna binâen vilâyet-i Anadolu’da medîne-i Erzurum’da vâki‘ Yenihân’da sâkin teba‘a-i Devlet-i aliyye’nin Ermeni milletinden ve tüccârdan Bamkertanoğlu Bogos v. Artin v. Adam tarafından husûs-ı âti’l-beyânda bâ-hüccet-i şer‘iyye vekîl olduğu her biri teba‘a-i Devlet-i aliyye’den ve tüccârdan Oğlugan Bogos v. Bedros ve Seferoğlu Karabet v. Ohannes şehâdetleriyle ber-nehc -i şer‘î sâbit olan mahmiye-i İstanbul’da vâki‘ Büyük Yenihân’da sâkin teba‘a-i Devlet-i aliyye’den ve Avrupa tüccârından Tokadlı Aslanoğlu Manuk v. Kerupe meclis-i şer‘-i şerîf-i hatîrde teba‘a-i Devlet-i aliyye’nin Ermeni milletinden ve ekmekçi esnâfı ustabaşılarından diğer Haci Bogos v. Kigork muvâcehesinde esnâf-ı merkūme kethüdâsı İbrahim Ağa b. Ahmed ile sâir mazbûtü’l-esâmî nizâm ustaları taraflarından mürsel vekîlleri Yiğitbaşı es-Seyyid İsmail Efendi b. Mehmed Emin hâzır olduğu hâlde bi’l-vekâle ikrâr-ı tâm ve takrîr-i kelâm edip mahrûse-i Galata’ya muzâfe kasaba-i Tophane’de Boğazkesen nâm mahalde vâki‘ Boğazkesen fırını demekle arîf ma‘lûmu’l-hudûd Şeyhülislâm-ı esbak Mîrzazâde merhûm es-Seyyid Mehmed Said Efendi Vakfı müsakkafâtından âhar Bogos v. İsador’un bâ-temessük-i mütevelli bi’l-icâreteyn taht-ı tasarrufunda olan şehriye yirmi guruş kirâlı bir bâb habbâz fırını ve fırın-ı mezkûre merbût karşısında kâin beş horosu ekmekçi ve bir horosu uncu ki cem‘an altı horoslu şehriye otuz guruş kirâlı bir bâb değirmen derûnlarında mevcûde beyne’l-esnâf gedik ta‘bîr olunur dört re’s bârgir uncu ve yirmi re’s bârgir ekmekçi ki cem‘an yirmi dört re’s bârgir ve onlara tâbi‘ sâir âlât-ı lâzime-i ma‘lûmenin iki re’s bârgir uncu ve on üç re’s bârgir ekmekçi ki cem‘an on beş re’s bârgir ve onlara isâbet eden âlât-ı sâiresi âharların yedlerinde mülkleri olup mâ‘adâ iki re’s bârgir uncu ve yedi re’s bârgir ekmekçi ki cem‘an dokuz re’s bârgir ve onlara îcâb eden âlât-ı sâiresi akd-i âti’z-zikrin sudûruna müvekkilim merkūm Bogos’un bin iki yüz altmış beş senesi Muharremü’l-harâmının on birinci ve on ikinci günleri târihiyle müverrahalar ve ol târihlerde Dârü’l-hilâfeti’l-aliyye kādısı olan sudûr-ı izâmdan Yahya Beyzâde İbrahim İsmet Beyefendi merhûmun imzâ ve hatmlarını hâviye işbu iki kıt‘a mübâya‘a hücceti ve kethüdâ-yı mûmâ-ileyhin takdîm eylediği bir kıt‘a ilmühaber mantûklarınca yedinde mülk ve hakkı olmağla ben müvekkilim merkūm Bogos’un âlât-ı gedik-i mezkûrdan ber-minvâl-i muharrer mâlik olduğu sâlifü’l-beyân dokuz re’s bârgir ve onlara îcâb eden âlât-ı sâiresi tarafeynden îcâb ve kabûlü hâvî şurût-ı müfside ve muvâza‘adan ârî bey‘-i bâtt-ı sahîh-i şer‘î ve safka-i vâhide ile bâ-izn-i şürekâ seksen yedi bin guruşa merkūm diğer Bogos’a bi’l-vekâle bey‘ ve temlîk ve vech-i lâyıkıyla teslîm eylediğimde ol dahi ber-vech-i muharrer iştirâ ve temellük ve tesellüm ve kabz u kabûl eyledikden sonra müvekkilim merkūm Bogos’un cânib-i mîrîye zimmetinde kırk iki bin guruş deyni olmağla ben semen-i merkūm seksen yedi bin guruşun kırk iki bin guruşunu deyn-i mezkûre mahsûben kabza memûruna edâ ve teslîm etmek üzere merkūm diğer Bogos’a bi’l-vekâle emr ve tarafımdan tevkîl eylediğimde ol dahi kabûl ve ber-vech-i meşrûh edâ-i deyne ta‘ahhüd edip semen-i merkūm seksen yedi bin guruşun mâ’adâsı olan kırk beş guruşu bana tamâmen def‘ u teslîm ben dahi yedinden bi’l-vekâle tamâmen ahz u kabz eyledim fîmâ-ba‘d sâlifü’l-beyân dokuz re’s bârgir ve onlara îcâb eden âlât-ı sâiresinde müvekkilim merkūm Bogos’un aslâ ve kat‘â alâka ve medhali kalmayıp merkūm diğer Bogos’un mülk-i müşterâsı ve hakk-ı sırfı olmuşdur dedikde gıbbe’t-tasdîk merkūm diğer Bogos meclis-i şer‘-i hatîrde bâ‘isü’l-kitâb kethüdâ-yı mûmâ-ileyh İbrahim tarafından husûs-ı âti’l-beyânda vekîl-i müseccel-i şer‘îsi esnâf-ı merkūme salıcılarından Ahmed Ağa b. Mehmed mahzarında ikrâr-ı tâm ve takrîr-i kelâm edip ben dahi ber-vech-i muharrer ânifen ve şirâen mâlik olduğum sâlifü’l-beyân dokuz re’s bârgir ve onlara îcâb eden âlât-ı sâireyi tarafeynden bi’l-îcâb ve’l-kabûl bâtten ve sahîhan bi-safkatin vâhidetin bâ-izn-i şürekâ seksen yedi bin guruşa müvekkil-i mûmâ-ileyh İbrahim Ağa için vekîl-i mezbûr Ahmed Ağa’ya bey‘ ve temlîk ve vech-i lâyıkıyla teslîm eylediğimde vekîl-i mezbûr Ahmed Ağa dahi müvekkil-i mûmâ-ileyh İbrahim Ağa için bi’l-vekâle ber-vech-i muharrer iştirâ ve temellük ve tesellüm ve kabz u kabûl eyledikden sonra benim cânib-i mîrîye zimmetimde kırk iki bin guruş deynim olmağla semen-i merkūm seksen yedi bin guruşun kırk iki bin guruşunu deyn-i mezkûre mahsûben kabza memûruna edâ ve teslîm etmek üzere müvekkili mûmâ-ileyh İbrahim Ağa’ya emr ve tarafımdan tevkîl eylediğimde vekîl-i mezbûr Ahmed Ağa dahi bi’l-vekâle kabûl ve ber-vech-i meşrûh edâ-i deyne ta‘ahhüd edip semen-i merkūm seksen yedi bin guruşun mâ’adâsı olan kırk beş bin guruşu bi’l-vekâle bana tamâmen def‘ u teslîm ben dahi yedinden tamâmen ve kâmilen ahz u kabz eyledim fîmâ-ba‘d sâlifü’l-beyân dokuz re’s bârgir ve onlara îcâb eden âlât-ı sâiresi müvekkil-i mûmâ-ileyh İbrahim Ağa’nın mülk-i müşterâsı ve hakk-ı sırfı olup benim aslâ ve kat‘â alâka ve medhalim kalmamışdır dedikde gıbbe.<br><br>Fî 13 Safer sene 1279<br><br>Şuhûdü’l-hâl: Muhzır el-Hâc Salih Ağa b. ( ), Muhzır Mustafa Ağa b. ( ), Muhzır Şakir Ağa b. ( ), Muhzır Süleyman Ağa b. ( ), ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=35879"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=35881"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist211&bsm=ist211b309"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist211&bsm=ist211o381"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>