﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 470<br>Hüküm no: 363<br>Orijinal metin no: [113a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Emine bt. Ramazan hürre olduğu</b><br><br>Vech-i âtî üzere kıbel-i şer‘den me’zûn olan açık kaşlı, elâ gözlü, orta boylu bâ‘iset-ü hâze’l-kitâb Emine bt. el-Hâc Ramazan dîvân-ı kāimmakām-ı hazret-i sadrazamîde ma‘kūd meclis-i şer‘-i şerîf-i enverde rakīka olmak üzere kendiye vâzı‘u’l-yed olan esirci tâifesinden Ahmed Beşe b. Ebûbekir nâm kimesne mahzarında üzerine da‘vâ ve takrîr-i kelâm edip ben vilâyet-i Anadolu’da olup hürretü’l-asl olan Fâtıma bt. Abdullah nâm hatundan mütevellide sulbiye kızı olup bana ve ebeveynime kat‘a rıkk târî olmamış hürretü’l-asl iken mezbûr Ahmed Beşe rakīka olmak üzere bana vaz‘-ı yed edip hâssa veznedârbaşı Muslu Ağa b. Mehmed’e semen-i ma‘lûme beni bey‘ ve teslîm ol dahi iştirâ ve tesellüm ve beni istifrâş ve ihbâl eyledikden sonra ben ber-vech-i muharrer hürriyetimi da‘vâ sadedinde olduğumda akd-i mezbûru beyinlerinde fesh ve ikāle edip beni mezbûr Muslu Ağa tarafından vekîl olduğu Ahmed Çelebi b. Mustafa ve Mustafa Efendi b. Mehmed şehâdetleriyle şer‘an sâbit olan işbu hazır bi’l-meclis Halil Bey b. Şaban yedinden alıp ke’l-evvel rakīka olmak üzere bana vaz‘-ı yed eder hâlâ suâl olunup mezbûrûn üzerime de kasr-ı yedine tenbîh ve sebîlim tahliye olunmak matlûbumdur dedikde gıbbe’s-suâl mezbûr Ahmed Beşe cevâbında fi’l-hakīka kazıyye vech-i muharrer üzere olup mevsûfe-i mezbûre Emine zikrolunan Bender-i Kili kasabasında sâkin hürrü’l-asl olan mezbûr el-Hâc Ramazan [113b] firâşından hâsıla ve zevce-i menkûhası olan Fâtıma Hatun’dan mütevellide sulbiye kızı olup kendiye ve ebeveynine kat‘a rık târî olmamış hürretü’l-asl iken müvekkil-i mezbûr Muslu Ağa refîka olmak üzere bey‘ ve teslîm ol dahi ba‘de’l-iştirâ mevsûfe-i mezbûre hürriyetini da‘vâ sadedinde olmağla akd-i mezbûru fesh ve ikālete ve mevsûfe-i mezbûreyi geri ahz u kabz eyledim deyü mevsûfe-i mezbûre Emine’nin ber-vech-i muharrer hürretü’l-asl olduğunu tâyi‘an ikrâr ve i‘tirâf etmeğin alâ mûceb-i i‘tirâfihî mevsûfe-i mezbûreden kasr-ı yedine mezbûr Ahmed Beşe’ye tenbîh ve mevsûfe-i mezbûrenin sebîli tahliye olunmağın mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâdis min-Zilhicceti’ş-şerîfe li-sene seb‘a ve mie ve elf.<br><br>Şuhûdü’l-hâl: Umdetü erbâbü’t-tahrîr ve’l-kalem tezkire-i evvel Yusuf Efendi, zübdetü ashâbi’t-tastîr ve’r-rakām tezkire-i sânî Hâfız Efendi, fahrü’l-eşbâh ve’l-a‘yân Mehmed Ağa ser-çavuşân, fahrü’l-akrân ve’l-ikfâ Muhzır Mehmed Ağa, Receb Efendi nâib-i kapan, Mustafa Efendi nâib-i recül, el-Hâc Halil Efendi, Hasan Beşe b. Şükrullah, Ahmed Bey b. Abdurrahman, Mehmed Ağa b. Mehmed, İbrahim Beşe b. Halil, Hasan Bey b. Ahmed sâkin-i Beykoz.</p>          <br><a title="Önceki sayfa" style="text-decoration:none" href="./ayrmetin.php?idno=28778"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28780"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b470"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o803"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>