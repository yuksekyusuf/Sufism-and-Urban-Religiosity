﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 629<br>Hüküm no: 1030<br>Orijinal metin no: [117a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’da su kullanımında konulan nizamlara aykırı haraket edenlere mani olunması</b><br><br>Bâ-Hatt-ı Hümâyûn Mûcebince Amel Oluna<br><br>A‘lemü’l-ulemâ’i’l-mütebahhirîn, efzalü’l-fuzalâi’l-müteverri‘în, yenbû‘ü’l-fazl ve’l-yakīn, keşşâfü’l-müşkilâti’d-dîniyye hallâli’l-mufassalâti’l-yakīniyye, miftâhu künûzi’l-hakā’ik misbâhu rumûzi’d-dekāik, el-muhtass bi-sunûfi avâtıfi’l-Meliki’l-a‘lâ hâlâ Rumeli Kazaskeri Mevlânâ Mehmed Said ve Anadolu Kazaskeri Mevlânâ Lütfullah −edâmallâhu te‘âlâ fezâ’iluhumâ− ve akzâ kuzâti’l-Müslimîn evlâ vülâti’l-muvahhidîn, ma‘deni’l-fazl ve’l-yakīn, râfi‘u a‘lâmü’ş-şerî‘ati ve’d-dîn vârisü ulûmi’l-enbiyâ-i ve’l-mürselîn el-muhtass bi-mezîd-i inâyeti’l-Meliki’l-Mu‘în Mevlânâ İstanbul kādısı −zîdet fezâ’iluhu− ve kıdvetü’l-emâsil ve’l-akrân hâssa su nâzırı -zîde kadruhu- tevkī‘-i refî‘-i hümâyûn vâsıl olıcak ma‘lûm ola ki; merhûm ve mağfiret-nişan cedd-i emcedim Sultan Süleyman Hân −sakallâhu serâhu bi-şâbîbi’r-rahmeti ve’l-gufrân- hazretleri mahrûse-i İstanbul’a miyâh-ı kesîretü’l-berekât icrâsıyla ifâza-i meberrât eylediklerinden sonra ricâl-i Devlet-i aliyyemde servet ve hizmet ashâbı olanlardan bazıları civârlarında bulunan fukarâ ve zu‘afâyı irvâ ve menzillerin taşrada olan suya ihtiyâçların, ağniyâ içün hâneleri kurbünde çeşme binâ ve evlerine dahi hafr-ı âbâr ile su icrâ eylemek murâd eylediklerinde ma‘rifet-i şer‘le ve nâzır ve ehl-i hibre ma‘rifetleriyle âbâr hafr olunacak mahaller keşf ve mu‘âyene olunup âharın bi’rinin hareminden ba‘îd olduğu ve kimesneye zararı olmadığı mütebeyyin ve mütehakkık oldukdan sonra hafrına me’zûn ve murahhas olup ve bu emr-i hatîr ancak ricâl olanlardan kesret-i ittibâ‘ ve servet ile şöhret-şi‘âr olanlar hisseyâb olagelmekle miyâh ahvâli mazbût ve muntazam ve çeşmelerde sular ferâvân ve fukarâ ve ağniyâdan bir ferdin suya zarûret ve muzâyakası olmayıp cümlesi şâd-ı âb ve reyyân iken mürûr-ı ezmine ve eyyâm ile bu kā’ide-i müstahseneye adem-i ihtimâmdan nâşî ricâl olandan olmayıp fi’l-cümle menziline su icrâsına kudreti olan ecnâs ve eşhâs mukūleleri dahi evine su getirmeye herkes ve nâzırlara mürâca‘at ve nâzırlar dahi tama‘-ı hâmları sebebiyle diledikleri yerden bi’r hafrına ruhsat vermeleriyle mukaddem hafr olunan âbârın harîmi kurbünde bi’r hafr ile suyunun bir mikdârını mecrâ verip mâ‘adâsını hânesine icrâ etmeleriyle eğerçi bu makūle âbâr hafrı ve mâ’ ihrâc ve icrâsıyla sûretâ suya kesret hâsıl olup velâkin mezbûrların hafr ve ihrâc eyledikleri su hakīkaten mukaddem hafr olunan âbârın suları ve bazıları dahi su iştirāsına tâlib olduklarında nâzır olanlar bir mahalde bir masura veyâhud daha ziyâde ve noksan su olmak üzere bey‘ edip lâkin bu makūle suların aslı olmayıp fi’l-hakīka âharın âbârının suyundan sirkat olunmağla kesr-i âb biki‘atin? masdûku zâhir ve bu ahvâl eyyâm-ı şitâda miyâhın kesreti sebebiyle ma‘lûm olmayıp ancak eyyâm-ı sayfda suya kıllet târî oldukda fukarâ ve zu‘afânın su evinde zarûret ve muzâyakaları bâhir olmak hasebiyle min-ba‘d ricâl-i Devlet-i aliyyem müte‘ayyinlerinden gayrıya bi’r hafrına izin ve ruhsat verilmeyip ve müte‘ayyinât-ı ricâl-i Devlet-i aliyyemden birisi âbâr hafrı murâd eyledikde der-i devlet-medârıma arz ve inhâ ve sudûr ve izin ve ruhsatından sonra âbâr hafr olunacak mahallere varılıp ma‘rifet-i şer‘ ve su nâzırı ve ehl-i vukūf ve hibre ma‘rifetleriyle keşf ve mu‘âyene olunup ol mahaller âharın âbârının harîminden ( ) zirâ‘ ba‘îd olup kat‘an bir ferdin bi’rinin suyuna zarâr ve kesr ve noksanına bâ‘is olunacak keyfiyeti olmadığı mütebeyyin ve mütehakkık olduğu udûl-i ehl-i hibre şehâdetleriyle hüccet-i şer‘iyye olunup tekrar arz ve i‘lâm ile hafr içün fermân-ı âlî vârid olmadıkca bi’r hafrından be-gāyet ittikā olunmak bâbında bin yüz otuz dört senesi evâil-i Zilhiccesi’nde emr-i şerîf sâdır olup lâkin mürûr-ı a‘sâr ve dühûr ile bu nizâm mensâ ve metrûk kaldığı bu def‘a Dersa‘âdetim’e inhâ, fî-mâ ba‘d bu makūle kuyu hafr etmek murâd edenlere fermân-ı âlîşân sudûrundan sonra suların kılleti vaktinde ma‘rifet-i şer‘ ve Süleymâniye mütevellîsi ve hassa su nâzırı ve yedi nefer bölükbaşılar ve vukūfu olan suyolcular ile üzerine varılıp ba‘de’l-mu‘âyene ma‘rifet-i şer‘le vezn ve ayâr ve i‘lâm olunmadıkca bey‘ ve şirâ olunmamak bâbında emr-i şerîfim sudûru istid‘â olunmak hasebiyle mukaddemâ sâdır olan emr-i şerîf mûcebince amel ve hareket ve nizâm-ı merkūmun devâm ve istimrârına dikkat olunmak fermânım olmağın mahsûsan işbu emr-i şerîfim ısdâr olunmuşdur madde-i hayat ve inti‘âş-ı rûh ve cismân olan miyâh-ı letâfet-nişandan kâffe-i ibâdullah şâd-ı âb ve reyyân ve zülâl-i du‘â-yı devâmı ömr ve devletim ile ratbü’l-lisân olmaları uğur-ı metâlib-i Hüsrevânem olup ve bu merâmın ber-vefk-i dilhâh husûl ve itmâmı nizâm-ı merkūmun cereyân ve devâmına menût olmağla imdi siz ki mevlânâ-yı müşâr ve mûmâ-ileyhimsiz ber-vech-i meşrûh nizâm-ı kavîm üzere hareket ve mukaddemâ sâdır olan emr-i şerîf mûcebince ricâl-i Devlet-i aliyyem müte‘ayyinlerinden mâ‘adâsı içün bi’r hafrına cevâz ve ruhsatdan mübâ‘adet ve müte‘ayyinât-ı ricâl-i Devlet-i aliyyemden her birisi bi’r hafrını murâd etdikde fermân-ı âlîşânım sudûrundan sonra suların kılleti vaktinde ma‘rifet-i şer‘ ve Süleymâniye mütevellîsi ve su nâzırı ve bölükbaşılar ve ehl-i vukūf ve hibre suyolcular ile üzerine varılıp hafr olunacak mahâll-i âharın âbârının harîminden ( ) zirâ‘ ba‘îd olup kat‘an bir ferdin bi’rinden su celbi ve teraşşuhu misilli bir keyfiyet ve kimesneye hasâret hudûs etmeyeceği şer‘an sâbit ve mütehakkık oldukdan sonra [115b-1] [115b-1 den buraya taşınmıştır] tekrar hüccet-i şer‘iyye ve kezâlik hâsıl olan ma-i lezîz dahi ma‘rifet-i şer‘le vezn ve ayar ve i‘lâm ve mûcebince emr-i âlîşânım sâdır olmadıkca bi’r hafrından ve bu makūle suyun bey‘ ü şirâsından ittikā ve mücânebet olunmak üzere tenbîhi iktizâ edenlere muhkem tenbîh ve te’kîde mübâderet ve işbu emr-i şerîfimin birer sûretini ilâ-mâşâallahu te‘âlâ düstûrü’l-amel tutulmak içün mehâkimde sicillâta sebt ve asl-ı emr-i şerîfim Süleymâniye Vakfı mütevellîleri yedinde hıfz ve zabt olunup nizâm-ı merkūmun devâm ve bakāsına cidd ü cehd ve sen ki; su nâzırı mûmâ-ileyhsin sen dahi bu bâbda ihtimâm ve dikkat ve emr-i şerîfimin mazmûn-ı münîfi üzere amel ve hareket edip hilâfından ve tama‘-ı hâmma tebe‘iyyetinden be-gāyet tehâşî ve ihtirâz eylemen bâbında fermân-ı âlîşânım sâdır olmuşdur buyurdum ki; ( ) vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından tevakkī ve mübâ‘adet eyleyesiz şöyle bilesiz alâmet-i şerîfe i‘timâd kılasız<br><br>Tahrîren fî-evâsıt-ı şehri Muharremi’l-harâm sene isnâ ve sittin ve ve miʼe ve elf.<br><br>Kostantıniyyeti’l-mahrûse</p>          <br><a title="Önceki sayfa" style="text-decoration:none" href="./ayrmetin.php?idno=17982"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=17984"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b629"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o655"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>