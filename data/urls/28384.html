﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 20 Numaralı Sicil (H. 1099-1100 / M. 1688-1689)<br>cilt: 56,&nbsp;sayfa: 286<br>Hüküm no: 359<br>Orijinal metin no: [76a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İstanbul’da hatt-ı hümayunla has ekmek üreten fırınların dışında açılan yeni fırınlara izin verilmemesi</b><br><br>Düstûr-ı mükerrem müşîr-i müfahham nizâmü’l-âlem müdebbir-i umûri’l-cumhûr bi’l-fikri’s-sâkıb mütemmim-i mehâmmi’l-enâm bi’r-re’yi’s-sâib mümehhid-i bünyâni’d-devleti ve’l-ikbâl ve müşeyyid-i erkânü’l-izzeti ve’l-iclâl el-mahfûf bi sünûfi avâtıfi’l-meliki’l-a‘lâ Âsitâne-i sa‘âdetimde sadâret-i uzmâ ve vekâlet-i kübrâ kāimmakāmı olan vezîrim Mehmed Paşa edâmallâhu iclâlehû akzâ kuzâti’l-müslimîn ve evlâ vülâti’l-muvahhidîn ma‘denü’l-fezâ’ili ve’l-yakīn hüccetü’l-hakkı ale’l-halki ecma‘în vâris-i ulûmi’l-enbiyâ ve’l-mürselîn el-muhtas bi mezîdi inâyeti’l-meliki’l-Mu‘în Mevlânâ İstanbul kādısı zîdet fazluhu tevkî‘-i refî‘-i hümâyûn vâsıl olucak ma‘lûm ola ki mahmiye-i İstanbul’da harcî ekmekçi tâifesi Dergâh-ı mu‘allâma arzuhâl edip on dirhem noksânıyla hâs ekmek tabh eylemek üzere kadîmden beş aded fırın olmak için mukaddemâ hatt-ı hümâyûn ile emr-i şerîf verilmişiken hâlâ beş aded hâs ekmek fırını dahi ihdâs ve kadîme muhâlefet kırkar dirhem noksân işlediklerinden mâ‘adâ ihdâs olunan fırınlar ba‘de iki kilesi yirmi beşer akçe izdiyâd ile alıp bunlara gadr ve ihtilâle bâ‘is oldukların bildirip evvelden hükm-i hümâyûn recâ eyledikleri ecilden ahkâm-ı kadîmine mürâca‘at olundukda harcî ekmekden onar dirhemi noksân hâs ekmek tabh etmek üzere ibkâ ve işledikleri ekmeğin dakīki pâk ve vezni noksân olmamak üzere tekayyüd ve ihtimâm edip hilâf-ı hareketden hazer olunmak için sene hamse ve tis‘în ve elf Cemâziyelevvel’inin evâhirinde Hüdâvendigâr-ı sâbık hattı mûcebince emr-i şerîfim verildiği mastûr ve mukayyed bulunmağın mukaddemâ yedlerine verilen emr-i şerîf mûcebince amel olunup gadr ve te‘addî ve ziyâde ve noksâna ruhsat verilmemek emrim olmuşdur buyurdum ki ( ) vusûl buldukda bu bâbda sâdır olan fermân-ı celîlü’l-kadrim ve def‘aten verilen emr-i şerîfim mûcebince amel edip min ba‘d hilâfına rızâ ve cevâz göstermeyesin, şöyle bilesin alâmet-i şerîfe i‘timâd kılasın.<br><br>Tahrîren fî evâ’ili şehri Saferi’lhayr li-sene mi’e ve elf.<br><br>Be sahrâ-i Edirne.</p>          <br><a title="Önceki sayfa" style="text-decoration:none" href="./ayrmetin.php?idno=28383"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28385"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist020&bsm=ist020b286"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist020&bsm=ist020o324"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>