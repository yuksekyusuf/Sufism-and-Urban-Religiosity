﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 25 Numaralı Sicil (H. 1179-1180 / M. 1765-1767)<br>cilt: 76,&nbsp;sayfa: 486<br>Hüküm no: 610<br>Orijinal metin no: [254-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kara Mustafa Paşa mahallesi ismiyle bir mahalle olmadığından Mescid İmamı Halil’in elindeki ferman kaydının silinmesi ve mahallenin Hocapaşa’ya bağlı olduğunun tesbiti</b><br><br>Hocapaşa İmamı’na verilen fermân<br><br>Akzâ kuzâti’l-müslimîn evlâ vülâti’l-müvahhidîn ma‘denü’l-fazl ve’l-yakīn râfi‘u i‘lâmü’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîd-i inâyeti’l-meliki’l-mu‘în Mevlânâ İstanbul kādısı -zîdet fezâiluhû- tevkī‘-i refî‘-i hümâyûn vâsıl olucak ma‘lûm ola ki kazâ-i mezbûre tâbi Hocapaşa mahâllesinde vâki‘ Hocapaşa Câmi‘-i şerîfi imamı kudvetü’s-sülehâi’s-sâlikîn Hâfız Hasan -zîde salâhuhû- dîvân-ı hümâyûnuma arzuhâl edip mahâlle-i mezbûre ahâlîleri beynlerinde vâki‘ olan akd-i enkiha ve gasl-i mevti ve sâir eimmeye dâir umûr ve husûsların ecdâd ve eslâfları gibi kānûn-ı kadîm üzere rü’yet edegelip âhardan müdâhale iktizâ etmez iken bundan akdem mahâlle-i mezbûrenin derûnuna merhûm Kara Mustafa Paşa üç vakit edâ-yı salât için mescid binâ ve ihdâs ve etrâfından müte‘addid mülk menâzil iştirâ ve mescidine vakıf edip lâkin hîn-i tahrîrden beri menâzil-i merkūmenin vukū‘u Hocapaşa mahâllesinde olduğu nümâyân ve vakf-ı mezbûrun tarafından verilen temessükâtda dahi Hocapaşa mahâllesi tasrîhiyle musarrah olup ve bundan akdem mescid-i mezbûr imamı Molla Mustafa nâm kimesne ba‘zı muharrik makūlesinin tahrîkiyle mahâlle-i mezbûre Ali Kacır ismiyle müsemmâ ve müstakil mahâlledir ve eimmeye dâir umûr ve husûsların ben rü’yet eylerim deyü iddi‘â edip [255] ve Hocapaşa ve ittisâlinde Elvanoğlu ve Hobyar ve Karagöz mahâllelerinin tasrîhi hâne-i avârıza bağlı olmağla Ali Kacır mahâllesi kaydı olmadığı nümâyân oldukda merkūm Mustafa’nın bî-vech müdâhalesi men‘ ü def‘ birle mezbûr Hâfız Hasan’ın yedine emr-i âlîşân i‘tâ olundukda merkūm Molla Mustafa imâmet cihetini Molla Halil’e ferâgat edip bu esnâda Molla Halil dahi zuhûr ve mücerred menâzil-i merkūm mescid-i mezbûr musakkafâtından olmak hasebiyle Kara Mustafa Paşa mahâllesi deyü tesmiye ve zabt ederim deyü tekdîr murâd eyledikde terâfu‘-i şer‘ ve mezbûr Halil’in mahâllesi olmadığı sâbit ve i‘lâm-ı şer‘iyye olunup mu‘ârazası men‘ olunmuş iken yine itâ‘at etmeyip vakf-ı merkūm kāimmakām-ı mütevellîden arz ve mûcebince yedine emr-i âlîşânım verilmekle ve mezbûr Halil’in aldığı emrin kaydı ref‘ ü terkīn olunmak ricâsına istid‘â etmeğin Hocapaşa Mahâllesi ahâlîsinin âhar arzuhâlinde sâdır olan fermân-ı âlîlerine imtisâlen bundan akdem rü’yet olunup mahâlle-i mezbûrede merhûm Kara Mustafa Paşa’nın elli altı bâb vakıf menzili için başka mahâlle olmak üzere kaydı olmamağla başka mahâlle irâdesiyle tahrîr ve tahsîs emrinde merhûm-ı müşârün-ileyhin mescidi imamı olan mezkûr Hâfız Halil mu‘ârazadan men‘ ve Hocapaşa imamına dahi menâzil-i mezkûr taraflarından rızâsıyla mescid-i mezkûr imamını ihtiyâr edenlere mücerred Hocapaşa mahâllesidir deyü müdâhale etmemek üzere ba‘de’t-tenbîh menâzil-i merkūm mutasarrıflarının ba‘zıları Mustafa Paşa Mescidi imamını ihtiyâr etmeleri sâirlerine sirâyet etmemek ve rızâları olmadıkça sâirlerine dahi mücerred müstecir-i vakf-ı mezkûrsuz deyü müdâhale etmemek üzere mezbûr Halil’e tenbîh olunup arzuhâl-i mezkûr hâmişine mufassalan i‘lâm olunmuş idi. Husûs-ı mezkûr mahâllinde terâfu‘ ve muktezâsı i‘lâm olunmak bâbında bu def‘a sâdır olan telhîs ve fermân-ı âlîlerine imtisâlen kıbel-i şer‘-i şerfden Başkâtib Hâfız Mehmed Emin -zîde ilmühû- Hocapaşa mahâllesine varıp akdeylediği meclis-i şer‘-i şerîfde Hocapaşa İmamı Hasan ve mescid-i mezkûr İmamı Halil mahzarında merkūm Halil bundan akdem tenbîh olunduğu üzere mütenebbih olmayıp menâzil-i mezkûru başka mahâlle etmek irâdesiyle mütevellîsi arzıyla fermân ısdâr ve menâzil-i mezkûr için isticâr olunan bekçisini Hocapaşa mahâllesi ahâlîsinin rızâları yoğiken Hocapaşa mahâllesinde gezdirip bu vechile Hocapaşa mahâllesi ahâlîsine müdâhale eder deyü teşekkî ve hakīkat-i hâl minvâl-i meşrûh üzere olduğunu gerek Hocapaşa mahâllesinde ve gerek menâzil-i merkūm mutasarrıflarından vukū‘u üzere mazbûtü’l-esâmi Müslimîn ihbâr ve fermân-ı âlîşânıma nazar etdiklerinde mazmûn-ı münîfinde başka mahâlle kaydı olmayıp lâkin mütevellî inhâsıyla İmam-ı mezbûrun bu misillü fermân-ı âlîşân ısdârı ve başka bekçi isticârı nizâ‘larının adem-i inkıtâ‘ına bâ‘is ve öteden beri Hocapaşa mahâllesi bekçisi kâfî ve vâfî ve emînleri olmağla merkūmûn mezbûr bekçinin hüsn-i hâlini beyan ve nefsine kefil olmalarıyla kat‘-ı nizâ‘ için isticâr eyledikleri başka bekçiyi terk ve imam-ı mezbûrun ısdâr eylediği fermân-ı âlîşânın kaydı terkīn olunmak ricâsında oldukları mevlânâ-yı mûmâ-ileyh mahâllinde tahrîr ve meclis-i şer‘e inhâ eylediklerin İstanbul kādısı Mehmed Hamid -zîdet fezâiluhû- i‘lâm etmeğin i‘lâmı mûcebince mezbûr Halil’in aldığı emrin kaydı terkīn olunmak üzere mevkūfâtdan Anadolu Muhâsebesine ilmühaber ve emri verilmek bâbında fermân-ı âlîşânım sâdır olmuşdur, buyurdum ki hükm-i şerîfim vardıkda bu bâbda sâdır olan [256] emrim üzere amel edip dahi vech-i meşrûh üzere mevlânâ-yı mûmâ-ileyhin i‘lâmı mûcebince mezbûr Halil’in aldığı emrin kaydı terkīn olunmak üzere ilmühaberi verilmekle mazmûn-ı emr-i şerîfimle âmil olup hilâf-ı emr-i âlîşân mezbûr Halil’i müdâhale ve ta‘arruz etdirmeyesin. Şöyle bilesin alâmet-i şerîfime i‘timâd kılasız.<br><br>Fî 17 Ramazan sene 1179.</p>          <br><a title="Önceki sayfa" style="text-decoration:none" href="./ayrmetin.php?idno=29900"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=29902"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist025&bsm=ist025b486"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist025&bsm=ist025o519"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>