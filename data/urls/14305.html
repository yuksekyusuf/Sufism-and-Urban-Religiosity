﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 49 Numaralı Sicil (H. 1054 / M. 1644)<br>cilt: 26,&nbsp;sayfa: 251<br>Hüküm no: 283<br>Orijinal metin no: [52b-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Apostol v. Dimo’nun Tanaş v. Lambo’ya mumhâne ile oda ve bakkal dükkânındaki hissesini devrettiği ve mumhânedeki mum yağını sattığı</b><br><br>Mahmiye-i Kostantıniyye -humiyet ani’l-âfât ve’l-beliyye- hısnı ebvâbından Topkapısı hâricinde vâki‘ merhûm Takyeci İbrahim Çavuş mahallesinde sâkin Apostol v. Dimo meclis-i şer‘de işbu hâmilü’l-kitâb Tanaş v. Lambo nâm zimmî muvâcehesinde bi-tav‘ihî ikrâr ve takrîr-i kelâm edip mahalle-i mezbûrede vâki‘ iki tarafdan merhûm İbrahim Çavuş vakfı’na ve bir tarafdan vezîr-i rûşen-zamîr Kenan Paşa hazretleri bahçesine ve bir tarafdan tarîk-i âma müntehî merhûm müşârün-ileyh İbrahim Çavuş vakfı’ndan olup icâre-i mu‘accele ve beher şehr iki yüz akçe ücret-i müeccele ile altı kimesne mutasarrıf olduğumuz şem‘hânede ve ona muttasıl bir bâb oda ve bakkal dükkânında olan altı sehimden bir sehim hisse-i şer‘iyye-i şâyi‘amı cemî‘ âlât ve esbâbı ve mütevellî-i vakf-ı mezbûr ma‘rifetiyle merkūm Tanaş’a on altı bin akçeye tefvîz ve ol dahi vech-i mübeyyen üzre tefevvuz ve kabûl ettikden sonra mukābele-i tefvîzde olan on altı bin akçeyi merkūm Tanaş yedinden tamâmen ahz u kabz eylediğimden sonra zikr olunan şem‘hânede mevcûd olan revgan-ı şem‘in her vakıyyesi on yedişer akçeye olmak hesâbı üzre sekiz yüz doksan beş vakıyye mum yağı on beş bin yüz seksen beş akçeye merkūm Tanaş’a bey‘-i bâtt-ı sahîh-i şer‘î ile bey‘ ve teslîm ve ol dahi minvâl-i muharrer üzre iştirâ ve tesellüm ettikden sonra mukābele-i bey‘ ve tefvîzde olan otuz bir bin yüz seksen beş akçeyi mezkûr Tanaş yedinden bi’t-tamâm ve’l-kemâl ahz u kabz eyledim ba‘de’l-yevm zikr olunan şem‘hâne ve ona muttasıl bir bâb bakkal dükkânı ile bir bâb odanın altı sehimden bir sehmi merkūm Tanaş’ındır sâir emsâli gibi mutasarrıf olsun ve mârrü’l-vasf revgan-ı şem‘ dahi mezbûr Tanaş’ın mülk-i müşterâ-yı sahîh ve sarîhidir keyfe mâ yeşâ’ ve yahtâr mutasarrıf olsun dedikde mukırr-ı mezbûrun vech-i mübeyyen üzre cârî ve sâdır olan ikrâr ve takrîrini el-mukarru lehü’l-mezbûr Tanaş bi’l-muvâcehe tasdîk edicek mâ hüve’l-vâki‘ gıbbe’l-ibtigā ketb ü tahrîr olundu. Tahrîren fi’l-yevmi’s-sâlis min Cumâdelâhire li sene erba‘a ve hamsîn ve elf.<br><br><br>Şuhûdü’l-hâl: Şeyh Mehmed Oturak, Mehmed Çelebi b. Perviz, Mustafa Beşe el-Muhtesib, Ali Beşe mine’l-huddâm, Mustafa Çelebi min huddâm, İbrahim Çelebi mine’l-huddâm, Apostol v. Baba, Estafodi, Franko v. Todori, Panayot v. Minho, Dimo v. İstadi, Paros v. Dimo ve gayruhüm mine’l-huzzâr</p>          <br><a title="Önceki sayfa" style="text-decoration:none" href="./ayrmetin.php?idno=14304"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14306"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp049&bsm=eyp049b251"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp049&bsm=eyp049o282"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>