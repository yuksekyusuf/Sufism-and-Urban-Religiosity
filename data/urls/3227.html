﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 272<br>Hüküm no: 283<br>Orijinal metin no: [41b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Mehmed Çelebi b. Yusuf’un küçük çocuklarına nafaka takdiri</b><br><br>Mahmiye-i İstanbul’da Kovacı mahallesi kurbunda sâkine Safiye bt. Abdülmennân nâm hâtun tarafından husûs-ı âti’l-beyâna vekîl olduğu zât[ı] ma‘rifet-i şer‘iyye ile ârifân ola[n] Abdülkādir Çelebi b. Abdi ve Mehmed Çelebi b. Mustafa nâm kimesneler şehâdetleriyle şer‘an sâbit olan Abdülbâkī Çelebi b. el-Hâc Süleyman nâm kimesne meclis-i şer‘-i şerîf-i enverde mezbûre Safiye Hâtun’un sâbıkan zevci olan işbu hâzır bi’l-meclis Mehmed Çelebi b. Yusuf mahzarında bi’l-vekâle ikrâr ve takrîr-i kelâm edip müvekkilem mezbûrenin zevci mezbûr Mehmed’in firâşından hâsıl ve müvekkilem mezbûreden mütevellid sulbiye oğulları olup bi hakki’l-hidâne hucr ve terbiyyesinde olan Yahya ve Mustafa nâm sagīrlerin nafaka ve kisve ve sâir havâyic-i zarûriyyeleri için kıbel-i şer‘den babası mezbûr Mehmed Çelebi üzerine kadr-i ma‘rûf nafaka farz ve takdîr olunmak matlûbumdur dedikde hâkim-i muvakki‘-i sadr-ı kitâb -tûbâ-lehû ve hüsnü me’âb- hazretleri sagīrân-ı mezbûrânın nafaka ve kisve-bahâ ve sâir levâzım-ı mühimmeler[i] için mezbûr Mehmed üzerine bi’t-terâzî târih-i kitâbdan yevmî beşer akçe nafaka farz ve takdîr edip meblağ-ı mefrûz-ı mezbûru levâzım-ı sagīrân-ı mezbûrâna harc ve sarf ve lede’l-iktizâ istidâneye inde’z-zafer mezbûr Mehmed Çelebi üzerine rücû‘a mezbûre Safiye’ye izin vermeğin mâ vaka‘a bi’t-taleb ketb olundu. Fi’l-yevmi’s-sânî aşer min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Hüseyin b. Mustafa, Ahmed Ağa b. Sinan, Mahalle-i mezbûr imâmı Mehmed Efendi, Mehmed Efendi, İbrahim Çelebi b. Hüseyin. </p>          <br><a title="Önceki sayfa" style="text-decoration:none" href="./ayrmetin.php?idno=3226"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3228"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b272"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o745"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>