﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Galata Mahkemesi 90 Numaralı Sicil (H. 1073 - 1074 / M. 1663)<br>cilt: 40,&nbsp;sayfa: 166<br>Hüküm no: 179<br>Orijinal metin no: [23a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ölen Fâtıma’nın mehrinin yarısının babası Nuh’a ait olduğu</b><br><br>Vilâyet-i Anadolu’da Günyüzü kazâsına tâbi‘ Dudlu nâm karyede sâkine iken bundan akdem müteveffât olan Fâtıma bt. Nuh nâm hâtunun verâseti zevc-i metrûkü Sefer ve babası mezbûr Nuh’a münhasıra olduğu şer‘an zâhir ve müte‘ayyin oldukdan sonra mezbûr Nuh tarafından husûs-ı âti’l-beyânı da‘vâya ve redd-i cevâba vekîl olup Abdurrahman b. Süleyman ve Hasan b. Mustafa nâm kimesne şehâdetleri ile hasm-ı şer‘î-i câhid mahzarında şer‘an vekâleti sâbite olan Ali b. Hasan nâm kimesne vekâleten meclis-i şer‘-i hatîr-i lâzımü’t-tevkīrde mezbûr Sefer mahzarında bi’l-vekâle üzerine da‘vâ ve takrîr-i kelâm edip müteveffât-ı mezbûrenin zevci mezbûr Sefer zimmetinden mütekarrir ve ma‘kūdun aleyh olan altı bin akçe mehr-i müeccelinin üç bin akçesi mezbûr Sefer’in hissesine isâbet edip üç bin akçesi müvekkilim mezbûr Nuh’un hissesine âid olmağla hâlâ meblağ-ı mezbûr üç bin akçeyi mezbûr Sefer’den bi’l-vekâle taleb ederim suâl olunup alıverilmesi murâdımdır dedikde gıbbe’s-suâl mezbûr Sefer cevâbında ancak zevcesi müteveffât-ı mezbûrenin zimmetinde dört bin akçe [23b] mehr-i müeccelim olup meblağ-ı mezbûrun üç bin akçesi benim hisseme isâbet edip ve üç bin akçesi müvekkil-i mezbûr Nuh’a âiddir deyû dört bin akçe mehr-i müecceli olduğunu ikrâr mâ‘adâyı inkâr edicek vekîl-i mezbûrdan ziyâdeyi mübeyyine beyyine taleb olundukda ityân-ı beyyineden izhâr-ı acz edip istihlâf etmeğin vech-i muharrer üzre zevcesi müteveffât-ı mezbûrenin ancak zimmetinde dört bin akçe mehr-i müecceli olup meblağ-ı mezbûrdan ziyâde iki bin akçe mehr-i müeccel olmadığına mezbûr Sefer’e yemîn teklîf olundukda ol dahi yemînden nükûl etmeğin mûcebince müvekkil-i mezbûr Nuh’un hissesine isâbet eden üç bin akçeyi vekîl-i mezbûra edâ ve teslîme mezbûr Sefer’e tenbîh birle mâ vaka‘a bi’t-taleb ketb olundu. Fi’l-yevmi’s-sâdis min Şevvâli’l-mükerrem li sene selâse ve seb‘în ve elf<br><br><br>Şuhûdü’l-hâl: Mustafa b. Receb, Musa b. Receb, Siyavuş b. Abdullah, Ahmed Yazıcı b. Mehmed, Emrullah b. Mehmed ve gayruhüm mine’l-huzzâr.</p>          <br><a title="Önceki sayfa" style="text-decoration:none" href="./ayrmetin.php?idno=20696"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=20698"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=glt090&bsm=glt090b166"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=glt090&bsm=glt090o467"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>