﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 161 Numaralı Sicil (H.1115-1116 / M. 1704)<br>cilt: 59,&nbsp;sayfa: 472<br>Hüküm no: 491<br>Orijinal metin no: [119b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman Ağa’nın Fatıma Hatun’a aitken firar eden Gürcü asıllı köleyi iade etmesi</b><br><br>Bâ-imzâ-i Hazret efendi.<br><br>Mahrûse-i Galata’ya tâbi‘ kasaba-i Tophane’de Perviz Ağa mahâllesinde sâkine râfi‘atü hâzihi’l-vesîka Fâtıma b. Abdullah nâm hatun mahmiye-i İstanbul’da meclis-i şer‘de sâbıkā kapudan olan düstûr-ı mükerrem müşîr-i mufahham sa‘âdetlü Osman Paşa hazretlerinin silahşoru ve zikri âtî gulâma ber-vech-i câî vâzı‘ü’l-yed <<olan>> ve kıbel-i şer‘den mezûn olan Osman Ağa b. Hasan b. Abdullah nâm kimesne tarafından husûs-ı âti’l-beyana vekîl olduğu Ali Bey b. Hüseyin ve Hasan Beşe b. İsmail nâm kimesneler şehâdetleriyle şer‘an sâbit olan Ahmed Bey b. Mehmed nâm kimesne mahzarında üzerine da‘vâ ve takrîr-i kelâm edip işbu orta boylu açık kaşlı elâ gözlü Gürciyü’l-asl Yusuf b. Abdullah abd-i memlûküm olup târîh-i kitâbdan dört ay mukaddem mülkümden firâr ve ibâk etmişidi. Hâlâ müvekkil-i merkūm yedinde buldum suâl olunup gulâm-ı mevsûf-ı mezbûrdan kasr-ı yedine ve bana teslîmine tenbîh olunmak matlûbumdur dedikde gıbbe’s-suâl vekîl-i mezbûr Ahmed Bey cevâbında gulâm-ı mevsûf-ı mezbûr Yusuf’u târîh-i kitâbdan üç ay mukaddem diyâr-ı Kırım’da müceddeden binâ olunan kal‘ada abd-i âbık olmak üzere müvekkilim mezbûr ahz u kabz etmekle vaz‘-ı yed eder deyü ikrâr lâkin gulâm-ı mevsûf-ı mezbûr müdde‘iye-i mezbûrenin mülkü olduğu müvekkilim mezbûrun ma‘lûmu değildir deyicek müdde‘iye-i mezbûreden müdde‘âsına mutâbıka beyyine taleb olundukda udûl-i ahrâr-ı ricâl-i Müslimînden ve mahâlle-i mezbûre ahâlîsinden ve zât-ı müdde‘iye-i mezbûreyi ma‘rifet-i şer‘iye ile ârifân Ali Bey b. Abdullah ve Yusuf Bey b. Abdülmennan nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-vâki‘ işbu gulâm-ı mevsûf-ı mezbûr Yusuf b. Abdullah işbu müdde‘iye-i mezbûre Fâtıma Hatunun abd-i memlûkü olup târîh-i mezbûrda mülkünden firâr ve ibâk eyledi biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye eylediklerinde ba‘de’t-ta‘dîl ve’t-tezkiye şehâdetleri makbûle olup ve müdde‘iye-i mezbûre Fâtıma Hatun ba‘de’t-tahlîfi’ş-şer‘î mûcibince ba‘de’l-hükm ve’t-tenbîh mezbûre Fâtıma Hatun meclis-i şer‘de vekîl-i mezbûr Ahmed Bey muvâcehesinde ikrâr ve takrîr-i kelâm edip bana teslîme tenbîh olunan mevsûf-ı mezbûr Yusuf’u müvekkil-i mezbûr Osman Ağa vekîl-i mezbûr yediyle bana def‘ ü teslîm ben dahi yedinden ahz u kabz eyledim dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu.<br><br>Fi’l-yevmi’l-hâmis aşere min-Recebi’l-ferd li-sene sitte aşere ve mi’e ve elf.<br><br>Şuhûdü’l-hâl: Hasan Beşe b. İsmail, Halil Bey b. İbrahim, Ali Beşe b. Abdullah, Ali Bey b. Abdullah.</p>          <br><a title="Önceki sayfa" style="text-decoration:none" href="./ayrmetin.php?idno=42020"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42022"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm161&bsm=rsm161b472"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm161&bsm=rsm161o573"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>