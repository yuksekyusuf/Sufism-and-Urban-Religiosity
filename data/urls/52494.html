﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 178<br>Hüküm no: 184<br>Orijinal metin no: [57a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Serkiz zimminin varislerinin yalıdaki hisselerinin ifrazını yaptıkları</b><br><br>Medîne-i Üsküdar’a tâbi‘ Kuzguncuk karyesinde sâkin iken bundan akdem hâlik olan tüccâr kalfalarından Serkiz v. Avanes nâm zimmînin zevce-i metrûkesi Nazlı bt. Haçador nâm Nasrâniye hisse-i irsiyesini âhar terekeden istîfâ etmekle karye-i mezbûrede vâki‘ zikri âtî yalı ta‘bîr olunur mülk menzil beş sehm i‘tibârıyla ikişer sehmden dört sehmi sulbî kebîr oğulları Kivork ve Abraham nâm zimmîlere bir sehmi sulbiye kebîre kızı Hatune nâm Nasrâniyenin ber-vech-i muharrer iştirâken mülkleri olmağla karye-i mezbûrede vâki‘ bir tarafdan leb-i deryâ ve bir tarafdan Köprülüzâde Ahmed Paşa yalısı ve bir tarafdan İskele meydanı ve bir tarafdan tarîk-i âm ile mahdûd büyût-ı adîdeyi ve mâ’-i lezîzi müştemil mülk menzili merkūmûn Kivork ve Abraham ve Hatune’den her biri bi’t-terâzi beynlerinde taksîm murâd ettikleri ecilden merkūmândan mersûm Abraham asâleten ve mezbûre Hatune tarafından ber-vech-i âtî vekîl olduğu zât-ı mezbûreyi bi’l-ma‘rifeti’ş-şer‘iyye ârifân Papa Tatos [Toros] v. Aristakis ve Miyerza v. Artin nâm zimmîler şehâdetleriyle sâbit olan Sekyas v. Ağya nâm zimmî vekâleten meclis-i şer‘-i hatîrde işbu râfi‘ü’s-sifr mersûm Kivork zimmî muvâcehesinde her biri ikrâr ve takrîr-i kelâm edip zikri mürûr eden yalı ta‘bîr olunur mülk menzili bi’t-terâzi beynlerinde tevzî‘ u taksîm ve hisselerini beynlerinde ifrâz ettiklerinde mersûm Kivork’un hissesi’çün leb-i deryâ tarafından vâki‘ fevkānîde iki oda ve tahtânîde iki sofalı bir köşk ve önünde bahçe ve mâ’-i lezîzi [müştemil] müfrez gerek müştemilât ve gerek bahçe arsaları ki cümlesi be-hesâbı terbî‘î bin zirâ‘ olmağla vech-i meşrûh üzere merkūm Kivork zimmînin iki sehm hissesi’çün ta‘yîn ve tahsîs olunup alâmât-ı fâsıla vaz‘ eylediğimizden sonra merkūm Kivork zimmîye hisse-i mezkûreyi teslîm eylediğimizde ol dahi ber-vech-i muharrer kabz ve tesellüm ve kabûl etmekle merkūm Kivork’un hissesi’çün ifrâz ve alâmât-ı fâsıla vaz‘ olunan müştemilât ve bahçe ve müfrez mâ’-i lezîz merkūm Kivork zimmînin mülk-i mahzı ve hakk-ı sırfı olup hisse-i mezkûreye müte‘allıka âmme-i da‘vâdan bi’l-asâle ve bi’l-vekâle ibrâ ve iskāt eyledik keyfe mâ yeşâ ve yahtâr mutasarrıf olsun dediklerinde gıbbe’t-tasdîkı’ş-şer‘î zevce-i mezbûre Nazlı tarafından dahi yine şâhidân-ı mezbûrân Papa Toros ve Miyerza şehâdetleriyle sâbit olan vekîl-i mezbûr Sekyas zimmî takrîr edip bâlâda bast u beyân olunduğu vech üzere zevce-i mezbûre Nazlı âhar terekeden hissesini istîfâ etmekle oğlu merkūm Kivork’un hissesi’çün ifrâz olunan hisse-i mezkûreye müte‘allıka da‘vâdan mersûm Kivork’un zimmetini ibrâ ve iskāt eyledi dedikde gıbbe’t-tasdîkı’ş-şer‘î mâ hüve’l-vâki‘ bi’t-taleb ketb olundu.<br><br>Fi’l-yevmi’s-sâmin ve’l-ışrîn min-Muharremi’l-harâm li-seneti ihdâ ve hamsîn ve mi’ete ve elf.<br><br>Şuhûdü’l-hâl: Hüseyin Efendi İmâm-ı Tülbentçi, İbrahim Ağa Himmetzâde, Berber Süleyman Çelebi b. Abdullah, el-Hâc Yusuf b. Abdullah, Mustafa Çelebi b. Ahmed.<br><br>Kiragos v. Serkiz, Parsih v. Karabet, İsayi v. Karabet, Rafail v. Karabet, Sahak v. Mardıros.</p>          <br><a title="Önceki sayfa" style="text-decoration:none" href="./ayrmetin.php?idno=52493"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52495"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b178"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o282"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>