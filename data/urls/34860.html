﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 172 Numaralı Sicil (H. 1257-1258 / M. 1841-1842)<br>cilt: 96,&nbsp;sayfa: 255<br>Hüküm no: 207<br>Orijinal metin no: [81-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tütüncü dükkânı gediğinin satışı</b><br><br>[Ma‘rûz]<br><br>Sâhib-i arzuhâl Nalbur Mehmed Ağa b. el-Hâc Osman meclis-i şer‘-i münîrde derûn-ı arzuhâlde mezkûrü’l-ism Hatabkapılı Ihlamurcu Mehmed Ağa b. Ahmed muvâcehesinde takrîr-i kelâm edip İstanbul’da Zeyrekyokuşu nâm mahâlde karakolhâne karşısında bakkāl dükkânı ittisâlinde vâki‘ Eshâm Muhâsebesi’nde Molla Ali ismine mukayyed bir bâb tütüncü dükkânı derûnunda mevcûde beyne’l-esnâf gedik ta‘bîr olunur bâ-hüccet-i şer‘iye müstakıllen yedimde mülk ve hakkım olan âlât-ı lâzıme-i ma‘lûmeyi tarafeynden bi’l-îcâb ve’l-kabûl bâtten ve sahîhan bi-safkatin vâhidetin üç bin guruş semen-i medfû‘ ve makbûza mezbûr Mehmed Ağa’ya bey‘ ü temlik ve teslîm eylediğimde ol dahi ber-vech-i muharrer iştirâ ve temellük ve tesellüm ve kabz ü kabûl ettikden sonra mebî‘-i mezkûrun tağrîr ve gabnine müte‘allika âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile kabûlü hâvî ibrâ ve iskāt eyledik ba‘de’l-yevm âlât-ı muharrere-i mezkûrede benim aslâ ve kat‘a alâka ve medhalim kalmayıp mezbûr Mehmed Ağa’nın mülk-i müşterâsı ve hakk-ı sırfı olmağla bu vechile külliyen kat‘-ı münâza‘a eyledik deyü ba‘de’l-ikrâr ve’t-tasdîk merkūm Mehmed Ağa meclis-i şer‘de Âsitâne-i aliyye’de vâki‘ tütüncü esnâfının kethudâ vekîli İbrahim Efendi ve yazıcısı Mehmed Efendi ve Yiğitbaşı el-Hâc Hasan Ağa ve sâir mazbûtü’l-esâmî lonca ihtiyârları hâzır oldukları hâlde takrîr-i kelâm edip ben ber-vech-i meşrûh şirâen mâlik olduğum gedik-i mezkûrun kaleminde merkūm Molla Ali üzerinde olan kayd-ı atiki ref‘ ü terkīn ve ismime tashîhan kayd ile kaleminden müceddeden yedime bir kıt‘a sûret i‘tâsı niyâzımdır dedikde fi’l-vâki‘ gedik-i merkūm mezbûr Molla Ali’nin ismine mukayyed ve taht-ı nizâmda dâhil ve mu‘teber gedik olduğunu ve bu makūle mukayyed tütüncü gediklerinin kayd-ı evveline ta‘arruz olunmayarak tedâvül-i eydî ile mu‘ahharan mâlikleri ismine tashîhan bâ-i‘lâm kaleminden müceddeden sûret i‘tâsı şurût ve nizâmlarından idiğini esnâf-ı hâzırûn-ı mezbûrûn ihbâr etmeleriyle bu sûretde ber-vech-i istid‘â merkūm Molla Ali ismine olan kaydı ref‘ ü terkīn ve mezbûr Ihlamurcu Mehmed Ağa b. Ahmed ismine tashîhan kayd ile yedine bir kıt‘a sûret i‘tâsı muktezâ-yı şurût ve nizâm idiği İstanbul Mahkemesi’nden huzûr-ı [âlîlerine i‘lâm olundu]</p>          <br><a title="Önceki sayfa" style="text-decoration:none" href="./ayrmetin.php?idno=34859"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34861"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist172&bsm=ist172b255"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist172&bsm=ist172o610"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>