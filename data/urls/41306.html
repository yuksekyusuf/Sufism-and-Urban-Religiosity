﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 188<br>Hüküm no: 157<br>Orijinal metin no: [40a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa b. Kulu’nun kefil olduğu borcu Ahmed Efendi b. Mehmed Efendi’ye ödemesi</b><br><br>Havâss-ı Refî‘a kazâsı muzâfâtından Sütlüce’de Mahmud Ağa Mahallesi’nde sâkin zümre-i kuzâtdan sahibü hâze’l-kitâb Ahmed Efendi b. Mehmed Efendi meclis-i şer‘-i şerîf-i enverde mahmiye-i İstanbul’da Mehmed Ağa Câmi‘-i Şerîfi kurbünde merhûm Şeyhülislâm Yahya Efendi odalarında sâkin Mustafa b. Kulu nâm kimesne mahzarında üzerine da‘vâ ve takrîr-i kelâm edip ben bin seksen sekiz senesinde Vidin kādısı olmağla sene-i mezkûre Şa‘bânı gurresinde Vidin nâzırı olan İbrahim Bey nâm kimesneye sekiz yüz esedî guruş ikrâz ve teslîm ol dahi iktirâz ve kabz ve tesellüm eyledikde merkūm Mustafa meblağ-ı mezbûr sekiz yüz esedî guruşa emir ve kabûlü hâviye kefâlet-i sahîha-i şer‘iye ile kefîl olmuşdu hâlâ suâl olunup meblağ-ı mezbûrun bi-hükmi’l-kefâle mezbûr Mustafa’dan alıverilmesi matlûbumdur dedikde gıbbe’s-suâl ve akībe’l-inkâr müdde‘î-i mezbûrdan müdde‘âsına mübeyyine [beyyine] taleb olundukda udûl-i Müslimînden olup zikrolunan Mahmud Ağa Mahallesi’nde sâkin Rahmetullâh Efendi b. Mehmed ve zikrolunan Mehmed Ağa Câmi‘-i Şerîfi kurbünde sâkin İbrahim b. Mustafa nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-vâki‘ müdde‘î-i mezbûr Ahmed Efendi bin seksen sekiz senesi Şa‘bânı gurresinde Vidin kādısı iken Vidin nâzırı olan merkūm İbrahim Bey’e ikrâz ve teslîm ol dahi iktirâz ve kabz ve tesellüm eylediği meblağ-ı mezbûr sekiz yüz esedî guruşa mezbûr Mustafa bizim huzûrumuzda emir ve kabûlü hâviye kefâlet-i sahîha-i şer‘iye ile kefîl oldu biz bu husûsa bu vech üzre şâhidleriz şehâdet dahi ederiz deyü her biri edâ-i şehâdet eylediklerinde mezbûrânı ta‘dîl ve tezkiye için savb-ı şer‘-i kavîmden irsâl olunan Mustafa Efendi b. Abdülaziz zikrolunan Mahmud Ağa Mahallesi’ne varıp ahâlîsinden el-Hâc Mehmed Efendi b. Ahmed ve Abdi Odabaşı b. Mustafa ve Mustafa Ağa b. Mehmed ve el-Hâc Mehmed b. Abdullah ve Berber Mustafa Çelebi b. Abdünnebi ve Ali b. Abdullah ve Hasan b. Abdi ve Mehmed b. Halil ve Mehmed b. İsmail’den merkūm İbrahim’in hâli[ni] istikşâf etdikde mezbûrûnun her biri mezbûr İbrahim’in ad[l] ve makbûlü’ş-şehâde olduğunu haber verdiklerinden sonra zikrolunan Mehmed Ağa Mahallesi’ne varıp ahâlîsinden İmâm Süleyman Efendi b. Mehmed ve Müezzin Mehmed Efendi b. Mehmed ve Mustafa b. Mehmed ve el-Hâc Hüseyin Ağa b. İbrahim ve el-Hâc Mustafa b. Sinan ve İbrahim Efendi b. Rasûl ve Ahmed Beşe b. Abdullah’dan merkūm Rahmetullâh Efendi’nin keyfiyet-i hâlini istihbâr etdikde mezbûrûnun her biri şâhid-i mezkûrun adl ve makbûlü’ş-şehâde olduğunu haber vermeğin vâki‘ hâli mezbûr Mustafa Efendi mahâllinde ketb ve terkīm edip ba‘dehû cânib-i şer‘den ma‘an ba‘s olunan Hasan b. Ahmed ile meclis-i şer‘a gelip alâ-vukū‘ihî inhâ ve takrîr etmeğin emr-i ta‘dîl ve tezkiye tamam ve şehâdetleri makbûle olmağın mûcebiyle ba‘de’l-hükm mâ-hüve’l-vâki‘ bi’t-taleb ketb olundu.<br><br>Fi’[l-yevmi]’l-âşir min-Saferü’l-hayr li-sene ihdâ ve tis‘în ve elf.<br><br>Şuhûdü’l-hâl: Nasuh Ağa b. ( ), el-Hâc İbrahim Ağa b. ( ), Muhzırbaşı Osman Ağa, Ahmed Efendi b. ( ), Mehmed Efendi b. Piyale, Ni‘metullah Efendi b. Mehmed, Mehmed Çelebi b. Haydar, Karakız Ahmed Çelebi b. Abdurrahman, Hasan Çelebi b. ( ), Ali Çelebi b. Şa‘ban.</p>          <br><a title="Önceki sayfa" style="text-decoration:none" href="./ayrmetin.php?idno=41305"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41307"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b188"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o461"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>