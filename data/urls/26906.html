﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 665<br>Hüküm no: 897<br>Orijinal metin no: [82b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Zekeriya Efendi b. Abdullah’ın miras kalan evdeki yarım hissesini Ahmed Efendi b. Hüseyin’in eviyle takas ettiği</b><br><br>Husûs-ı âti’l-beyânı mahallinde tahrîri için kıbel-i şer‘-i mutahhardan Mevlânâ Keşfî Mustafa Efendi irsâl olunup ol dahi mahmiye-i İstanbul’da Yarhisar mahallesinde zikri âtî menzile varıp zeyl-i rakīmde muharrerü’l-esâmî olan müslimîn huzûrunda akd-i meclis-i şer‘-i şerîf eyledikde mahalle-i mezbûre sâkinelerinden iken bundan akdem vefât eden Hatîce bt. İbrahim nâm hâtunun verâseti zevc-i metrûkü Zekeriya Efendi b. Abdullah ve usûbet-i nesebiyye cihetinden li eb karındaşı oğlu Ahmed Efendi b. Hüseyin’e münhasıra ve asl-ı mes’eleleri iki sehimden olup sihâm-ı mezbûreden bir sehimi mezbûr Zekeriya Efendi’ye ve bir sehimi merkūm Ahmed Efendi’ye isâbet ve intikāl eylediği şer‘an zâhir ve müte‘ayyin oldukdan sonra mezbûr Zekeriya Efendi meclis-i ma‘kūd-ı mezbûrda, işbu bâ‘isü’l-kitâb merkūm Ahmed Efendi mahzarında ikrâr ve takrîr-i kelâm edip müteveffât-ı merkūme Hatîce’nin terekesinden olup mahalle-i mezbûrede vâki‘ bir tarafı zikr olunan Yarhisar medresesine ve bir tarafı ba‘zan tarîk-i hâssa ve ba‘zan merkūm Ahmed Efendi’nin mülk menziline ve bir tarafı ba‘zan Hamîde Hâtun mülküne ve ba‘zan İsmail Efendi mülküne ve bir tarafı yine merkūm Ahmed Efendi’nin âhar mülküne müntehî iki bâb fevkānî oda ve tahtapûş ve iki bâb tahtânî oda ve biri fevkānî ve biri tahtânî iki kenîf ve bir su kuyusu ve zât-ı eşcâr-ı müsmire ve gayrı müsmire bahçeyi müştemil mülk menzil müteveffât-ı mezbûrenin ile’l-vefât mülkü ve hakkı olup ba‘de vefâtihâ irsen nısfı bana ve nısf-ı âharı mezkûr Ahmed Efendi’ye isâbet etmiş idi hâlâ zikr olunan menzilde olan nısf hisse-i şâyi‘amı mukābaza tarîki üzre merkūm Ahmed Efendi’nin menzil-i mezbûra muttasıl iki tarafı tarîk-i hâs ve bir tarafı zikri mürûr eden menzil ve bir tarafı merkūme Hamîde Hâtun mülküne müntehî iki bâb fevkānî oda ve önünde dehliz ve bir bâb tahtânî oda ve iki tahtânî kenîf ve havluyu müştemil mülk menzili mukābelesinde mezbûr Ahmed Efendi’ye bey‘ ve teslîm ol dahi vech-i muharrer üzre iştirâ ve kabûl ve kabz eyledikden sonra zikr olunan menzil-i mahdûd-ı mezkûru ben dahi mezkûr Ahmed Efendi yedinden kabz eyledim ba‘de’l-yevm sâlifü’z-zikr mecmû‘-ı menzil-i mezkûr irsen ve şirâen mülkü ve hakkı olmuşdur dedikde gıbbe’t-tasdîk vâki‘ hâli Mevlânâ-yı mezbûr mahallinde tahrîr ba‘dehû ma‘an irsâl olunan Mustafa b. İsâ ile meclis-i şer‘a gelip alâ vukū‘ihi inhâ ve takrîr etmeğin mâ vaka‘a bi’t-taleb ketb olundu. Fi’l-yevmi’l-ışrîn min şehri Rebî‘ilevvel li sene erba‘a ve seb‘în ve elf.<br><br><br>Şuhûdü’l-hâl: Fahrü’l-eimme Mustafa Efendi b. Hasan, Ahmed Çelebi b. Mehmed el-Müezzin, Şaban Beşe b. Mehmed, Halil Çelebi b. Mahmud, Nasûhi Halîfe el-Kayyım, Abdullah Efendi b. İbrahim imâm, Mehmed Halîfe el-Müezzin, Şaban Efendi b. Halil, Mehmed Halîfe b. Oruc Bey ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=26905"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26907"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b665"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1035"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>