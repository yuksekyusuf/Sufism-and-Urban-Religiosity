﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 417<br>Hüküm no: 511<br>Orijinal metin no: [94a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Dimitri v. Yorgo’nun vefat eden Yani’nin varisi olduğundan beytülmâl emini tarafından muhafaza edilen terekeyi teslim alması</b><br><br>Vilâyet-i Rumili’nde bi’l-fi‘il kasaba-i Mizistre kādısı olan Zekeriya Efendi b. Mahmud b. Mehmed kıbelinden hatt ü hâtemini hâvî bin seksen bir senesi Cemâziyelâhiresi’nin evâili ile müverrah Dimo v. Yorgo nâm zimmî yedi ile nakl-i şer‘î vârid olup mazmûnu Mizistre kazâsına tâbi‘ Harsefe nâm karye zimmîlerinden Dimitri v. Yorgo nâm zimmîden vech-i âtî üzere da‘vâ-yı sahîha-i şer‘iyye ile mesbûk istişhâd-ı şer‘î sudûrundan sonra nefs-i kasaba-i Mizistre sükkânından Mustafa b. İbrahim b. Abdullah ve Mehmed b. Ahmed b. Ramazan nâm kimesneler nakl ü tahvîl için mahall-i cerh ve ta‘dîlde her biri edâ-i şehâdet-i şer‘iyye edip fi’l-asl karye-i mezbûre ahâlîsinden olup bundan akdem mahrûse-i Galata muzâfâtından kasaba-i Kasımpaşa’da ( ) mahallesinde tavattun etdiğinden sonra hâlik olup terekesi mahrûse-i mezbûrede emîn-i beytülmâl yedinde mazbût olduğu mesmû‘umuz olan Yani v. Yorgi nâm zimmî ile müsteşhid-i mezbûrun vâlidesi olup bundan akdem hâlike olan Maro bt. Yorgo nâm zimmîye li-ebeveyn karındaşlar olup babaları ismi Yorgo ve anaları ismi İstimo ve dedeleri ismi Yani ve maskat-ı re’sleri karye-i mezbûre olup hâlik-i mezbûrun müsteşhid-i mezbûr li-ebeveyn hâli olmağla zî-rahm cihetinden verâseti müsteşhid-i mezbûra münhasıradır gayrı vâris ve terekesine âhar müstahık olduğu ma‘lûmumuz değildir, müsteşhid-i mezbûr için tereke-i hâlik-i mezbûru emîn-i mezbûrdan ve sâir vâzı‘u’l-yed olanlardan hakk-ı taleb ve ahz vardır, biz bu husûsa bu vech üzere şâhidleriz şehâdet [dahi] ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olup müsteşhid-i mezbûr tereke-i hâlik-i mezbûru vâzı‘u’l-yed olanlardan taleb ve ahz u kabza ve kendüye îsâle ve kabz ve îsâl mütevakkıf olduğu umûrun küllîsine tarafından işbu nâkil-i kitâb Dimo v. Yorgo nâm zimmîyi vekîl ve menâbına nâib nasb u ta‘yîn edip ol dahi vekâlet-i mezbûreyi kabûl ve merâsimini edâya ta‘ahhüd etdiğini hâvî bulunmağın kitâb-ı mezbûr nâkil-i merkūm Dimo’nun taleb ve da‘vâsı ile hâlik-i mezbûrun mukarrun-leh bi’n-neseb cihetinden vârisi olmak üzere terekesine vâzı‘u’l-yed olan diğer Dimitri v. Mihal nâm zimmî muvâcehesinde feth ü kırâet ve istintâk olundukda mezbûr diğer Dimitri tereke-i hâlik-i mezbûre vech-i mübeyyen üzere vaz‘-ı yedini ikrâr, lâkin kitâb-ı mezbûrun zeylinde olan hatt ü hâtem hâlâ kazâ-i mezbûr kādısı olan mezbûr Zekeriya Efendi b. Mahmud b. Mehmed’in hatt ü hâtemi olduğunu münkir olmağın, kitâb-ı mezkûrun zeylinde isimleri mastûr olup yol şâhidleri olan Hüseyin Bey b. Mehmed ve Mehmed Ağa b. Himmet nâm kimesneler li-ecli’ş-şehâde meclis-i şer‘a hâzırân olup istişhâd olunduklarında fi’l-hakīka hâlâ kazâ-i mezbûr kādısı olan mezbûr Zekeriya Efendi b. Mahmud b. Mehmed kitâb-ı mezbûru bizim üzerimize kırâet edip huzûrumuzda imzâ ve mühürleyip hatt ü hâtemine bizi işhâd eyledi, biz kitâb-ı mezbûrun zeylinde olan hatt ü hâtem hâlâ kazâ-i mezbûr kādısı olan mezbûr Zekeriya Efendi b. Mahmud b. Mehmed’in hatt ü hâtemi olduğuna şâhidleriz şehâdet dahi ederiz deyü her biri edâ-i şehâdet-i şer‘iyye etdiklerinde ba‘de’t-ta‘dîl ve’t-tezkiye şehâdetleri makbûle olmağın mûcebince vech-i muharrer üzere müsteşhid-i mezbûr Dimitri’nin verâsetine ve nâkil-i mezbûr Dimo’nun vekâletine ba‘de’l-hükmi’ş-şer‘î tereke-i hâlik-i mezbûru vekîl-i mezbûr Dimo’ya teslîme merkūm diğer Dimitri’ye tenbîh olunmağın mâ-vaka‘a bi’t-taleb ketb olundu.<br><br>Fî 10 min-şehri Ramazani’l-mübârek sene 1081.<br><br>Şuhûdü’l-hâl: Osman Çavuş b. Ahmed el-mübâşir, İbrahim Çavuş b. Abdullah, Mehmed Çelebi b. Abdullah kethüdâ-yı muhzırân, Mehmed Ağa b. Ali Efendi ser-muhzır, Şah Mehmed Çelebi b. Abdülhalim.</p>          <br><a title="Önceki sayfa" style="text-decoration:none" href="./ayrmetin.php?idno=2828"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2830"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b417"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o530"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>