﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 316<br>Hüküm no: 376<br>Orijinal metin no: [75a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Subaşı Ahmed Beşe, Yasakçı Hüseyin Beşe ve Hancı Mustafa aleyhine yalan yere dava açan Hüseyin ile eşi Fâtıma’nın cezalandırılmaları</b><br><br>Bâ-hatem-i efendi,<br><br>Ma‘rûz,<br><br>İşbu derûn-ı i‘lâmlarda ismi mezkûr Hüseyin nâm-ı diğer Hasan meclis-i şer‘-i münîrde zevcesi Şerife Fâtıma’nın Rikâb-ı hümâyûna zevci mezbûr tarafından verdiği iştikâ arzuhâliyle Rumeli’de Çorlu kasabasında mübâşir ma‘rifetiyle <<ma‘rifetiyle ihzâr olunan>> Âsitâne-i aliyye’ye ihzâr olunan Subaşı Ahmed Beşe ve Yasakçı Hüseyin Beşe [75b] ve Hancı el-Hâc Mustafa muvâcehelerinde bin yüz yetmiş senesi Zilhiccesi evâhirinde Rumeli’ye gider olduğumda kasaba-i mezkûrede vâki‘ merkūm el-Hâc Mustafa’nın hânına nüzûl edip sabaha karîb hân-ı mezkûrun önüne çıkdığımda işbu merkūmûn Ahmed Beşe ve Hüseyin Beşe ve el-Hâc Mustafa ile gāib ani’l-beled refîkleri olan Çorlu a‘yânından Za‘îm Hüseyin Ağa beni ahz ve yatağan bıçağı ile başıma ve koluma darb ve yanımda mevcûd malımdan bi-gayr-ı hakkın gasben ahz u kabz eyledikleri yüz on bir aded zer-i mahbûb ile otuz iki guruş kıymetli bir re’s kır at ve yirmi sekiz guruş kıymetli bir re’s kır bârgir ve cem‘an kırk guruş kıymetli bir köhne aba yağmurluk ve iki köhne destâr ve iki şal ve bir nâfe kürkümü merkūmûn Ahmed Beşe ve Hüseyin Beşe ve el-Hâc Mustafa’dan taleb ederim deyü [ba‘de]’d-da‘vâ ve’l-inkâr müdde‘î-i mezbûr Hüseyin nâm-ı diğer Hasan ber-minvâl-i muharrer müdde‘âsını ba‘de’l-istimhâl ve’l-imhâl bir vechile beyâna kādir olmayıp husûs-ı mezkûr için merkūmûnu tahlîfe dahi tâlib olmamağla bilâ-beyyine bî-vech mu‘ârazadan ba‘de’l-men‘ mezbûrûn Ahmed Beşe ve Hüseyin Beşe ve el-Hâc Mustafa’nın yedlerinde olup sâbıkā Çorlu nâibi Cezbî? [Ceze[r]î] Mustafa Efendi’nin i‘lâmında beyân olunduğu üzere merkūm Hüseyin nâm-ı diğer Hasan yetmiş senesi Zilhiccesi’nde kasaba-i mezkûrede vâki‘ Süleymâniye Câmi‘-i şerîfi medresesinde yüz yirmi kıyye kurşununu nısfü’l-leylde tecrîd ve hufyeten ahzedip ale’s-sabah merkūmu huzûr-ı şer‘a ihzâr ve mütevellî-i vakıf ile ba‘de’t-terâfu‘ bi-tav‘ihî ikrârıyla zâhir ve sâbit oldukdan sonra zikr olunan kurşunu ibreten li’s-sâirîn boğazına geçirilip kasaba-i mezkûre çarşısını ve mecma‘-ı nâs olan mahallerde teşhîr olundukdan sonra merkūm Hüseyin nâm-ı diğer Hasan’ın te’dîbi bâbında nâib-i mezkûrun i‘lâmıyla Âsitâne’ye irsâl olundukda bir takrîb ile halâs bulup mücerred kendi töhmetini setr ve ahz-ı intikām sevdâsıyla zevcesi mezbûre yediyle arzuhâl etdirip minvâl-i meşrûh üzere müdde‘âsı mahz-ı bühtân ve tezvîr ve iftirâ-yı sarîh olduğunu müş‘ir umûmen kasaba-i mezbûre ahâlîleri mahzar ve hâlâ Nâib İbrahim Efendi’nin i‘lâmı dahi nâtık olmağla ber-minvâl-i muharrer iki kıt‘a arz ve mahzar-ı mezkûrun mazmûnları vâkı‘a mutâbık olduğunu Çorlu ahâlîsinden altı nefer mevsûku’l-kelim kimesneler merkūm Hüseyin nâm-ı diğer Hasan muvâcehesinde ihbâr ve da‘vâ-yı mezkûresinden kendüyü tekzîb etmeleriyle merkūmûnun ihzârları için sâdır olan emr-i âlînin kaydı terkīn buyurulup minvâl-i meşrûh üzere mezbûr Hüseyin nâm-ı diğer Hasan ile zevcesi mezbûre Şerife Fâtıma’nın te’dîbleri re’y-i rezîn-i isâbet-karînlerine menût olduğu ma‘lûm-ı devletleri buyuruldukda fermân men-lehü’l-emrindir.<br><br>Fî 27 Zilka‘de sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42481"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42483"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b316"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o541"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>