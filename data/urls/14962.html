﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 257<br>Hüküm no: 266<br>Orijinal metin no: [58a-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Rukiye Hanım bt. Musa Paşa’nın Ömer Paşa’da olan alacağının kefili Receb Paşazâde Süleyman Bey’in terekesinden ödenmesi</b><br><br>Yâ Fettâh Mahmiye-i İstanbul’da Ayasofya kurbunda Üskübî mahallesi sâkinelerinden umdetü’l-muhadderât zübdetü’l-muvakkarât Rukiye Hanım bt. el-merhûm Musa Paşa kıbelinden meblağ-ı âti’l-beyânı taleb ve da‘vâ ve ahz ü kabz ve kendisine îsâle vekîl olup mûmâ-ileyhânın zâtını ma‘rifet-i şer‘iyye ile ârifân olan şerefü’l-akrân Hüseyin Ağa b. Hasan ve Mehmed Bey b. Hasan şehâdetleriyle şer‘an vekâleti sâbite olan Mehmed Çelebi b. Hasan Halîfezâde mahfil-i kazâda medîne-i Ebâ Eyyûb’da Nişancı Paşa mahallesi sâkinlerinden iken bundan akdem vefât eden Receb Paşazâde Süleyman Bey merhûmun li eb karındaşı Ahmed Bey’in sulbî kebîr oğlu ve min ciheti’l-usûbeti’n-nesebiyye vârisi olan Mehmed Bey kıbelinden husûmet ve redd-i cevâba vekîl olup Mehmed Bey b. Ömer ve Halil Çelebi b. İbrahim şehâdetleriyle şer‘an vekâleti sâbite olan fahrü’l-emâsil Ali Ağa b. Mehmed mahzarında bi’l-vekâle üzerine da‘vâ ve takrîr-i kelâm edip müvekkilem mûmâ-ileyhâ Rukiye Hanım’ın Ma‘arratü’n-nu‘mân livâsına mutasarrıf iken bundan akdem intikāl-i dâr-ı bekā eden Ömer Paşa zimmetinde cihet-i karz-ı [şer‘î]den olan yüz bin akçe hakkına merhûm mezbûr Süleyman Bey ve bir kaç kimesneler kefîl bi’l-mâl olmağla merhûm-ı mûmâ-ileyh Ömer Paşa meblağ-ı mezbûr kırk bin akçesini hâl-i hayâtında müvekkilem müşârün-ileyhâ Rukiye Hanım’a teslîm için merhûm-ı müşârün-ileyh Süleyman Bey’e gāib ani’l-meclis el-Hâc Abdullah nâm tâcir ile irsâl edip ol dahi aynıyla zikr olunan kırk bin akçeyi huzûr-ı müslimînde merhûm mûmâ-ileyhe def‘ ve teslîm, ol dahi kendi mesârifine sarf ile istihlâk etmeğin meblağ-ı mezbûr ile’l-ân müteveffâ-yı mezbûr Süleyman zimmetinde bâkī kalmışdı el-hâletü hâzihî vârisi olan li eb birâderzâdesi müşârün-ileyh Mehmed Bey’in vekîli mûmâ-ileyh Ali Ağa’dan suâl olunup muhallefât-ı müteveffâ-yı mûmâ-ileyhden meblağ-ı mârrü’z-zikrin alıverilmesi için vekîl-i müşârün-ileyhe bi’l-vekâle tenbîh olunmak matlûbumdur deyicek gıbbe’s-suâl ve’l-inkâr ve akībe’l-istişhâd udûl-i ricâlden olup merhûm-ı mûmâ-ileyh tevâbi‘inden mahmiye-i mezbûrede Elvanzâde mahallesinde sâkin Mustafa Çavuş b. Derviş ve Zal Paşa câmi‘i’nde mütemekkin es-Seyyid Ömer Çelebi b. es-Seyyid Abdülbâkī el-Çelebi li ecli’ş-şehâde makām-ı kazâya hâzırân olup istişhâd olunduklarında, fi’l-vâki‘ merhûm Süleyman Bey hâl-i hayâtında tâcir-i merkūm el-Hâc Abdullah işbu kırk bin akçeyi sana hâlâ Ma‘arretü’n-nu‘mân beyi Ömer Paşa, Rukiye Hanım’a teslîm için irsâl eylemişdir deyû bizim huzûrumuzda def‘ ve teslîm, ol dahi ba‘de’l-ad alıp kabz ve tesellüm ve kendi mesârifine sarf ile istihlâk edip ile’l-ân meblağ-ı mezbûr merhûm Süleyman Bey zimmetinde kalmışdır biz bu husûsa bu vech üzre şâhidleriz, şehâdet dahi ederiz deyicek her biri edâ-i şehâdet-i şer‘iyye eylediklerinde gıbbe ri‘âyet-i şerâiti’l-kabûl şehâdetleri makbûle oldukdan sonra bi hasebi’ş-şer‘i’ş-şerîf müvekkile-i mûmâ-ileyhâya yemîn lâzım gelip lâkin müvekkile-i mûmâ-ileyhâ muhadderâtdan olmağla meclis-i şer‘a huzûru mümkün olmamağın li ecli’l-istihlâf kıbel-i şer‘den mevlânâ Hamza Efendi b. Hasan irsâl olunup ol dahi zeyl-i vesîkada muharrerü’l-esâmî olan müslimîn ile müvekkile-i mûmâ-ileyhânın menziline varıp akd-i meclis-i şer‘ edip meblağ-ı mârrü’z-zikr kırk bin akçeden küllen ve ba‘zan merkūm müşârün-ileyh Süleyman Bey’den ahz ve istîfâ veya hibe ve yâhud âhara havâle veya taraf-ı şer‘îden biriyle zimmetini ibrâ eylemediğine müvekkile-i mûmâ-ileyhâya yemîn teklîf eylediğinde ol dahi meclis-i ma‘kūd-ı mezkûrda alâ vefki’l-mes’ûl yemîn billâhi te‘âlâ etmeğin vâki‘ hâli mevlânâ-yı mezbûr mahallinde tahrîr, ba‘dehû meclis-i şer‘de alâ vukū‘ihî inhâ ve takrîr-i kelâm etmeğin mûcebiyle zikr olunan kırk bin akçeyi müteveffâ-yı mûmâ-ileyhin muhallefâtından müvekkile-i müşârün-ileyhâ için vekîl-i mezbûra edâ ve teslîme ikrâra vekîl-i âhar mûmâ-ileyh Osman Ağa’ya tenbîh birle mâ cerâ bi’t-taleb ketb olundu. Fi’l-yevmi’l-hâmis aşer min Zilka‘deti’ş-şerîfe li sene isneteyn ve seb‘în ve elf.<br><br><br>Şuhûdü’l-hâl: Kıdvetü’l-emâcid ve’l-ekârim es-Seyyid Mustafa Ağa kethüdâ-yı sâbık-ı paşa-yı merkūm, Beşir Çavuş b. Mehmed Çavuş el-Mübâşir el-mühtedî, Mustafa Bey b. Süleyman el-mühtedî, Fahrü’l-kuzât Ahmed Efendi b. Hasan el-Kadı ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=14961"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14963"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b257"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o464"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>