﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüb Mahkemesi (Havass-ı Refia) 74 Numaralı Sicil (H. 1072 - 1073 / M. 1661 - 1662)<br>cilt: 28,&nbsp;sayfa: 52<br>Hüküm no: 9<br>Orijinal metin no: [3a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Vidin, Boğdan ve Eflak’tan gelen koyunların Karababa adlı yerde ağıla konularak vergilerinin alınması</b><br><br>Akzâ kuzâti’l-müslimîn evlâ vülâtü’l-muvahhidîn ma‘denü’l-fazl ve’l-yakīn, vârisü ulûmi’l-enbiyâ’i ve’l-mürselîn, hüccetü’l-hakkı ale’l-halkı ecma‘în, el-muhtas bi mezîdi inâyeti’l-meliki’l-Mu‘în mevlânâ Hâslar kadısı -zîdet fezâ’iluhu- tevkī‘-i refî‘-i hümâyûn vâsıl olıcak ma‘lûm ola ki bin yetmiş iki senesinde Yedikule’de vâki‘ bâc-ı pây ağnâmı ve tevâbi‘i mukāta‘ası emîni olan Yamandi nâm zimmî hâlâ Dersa‘âdet’ime arzuhâl edip kadîmden bu âna dek vilâyet-i Rumeli’nde Vidin ve Boğdan ve Eflak câniblerinden gelen koyun kazâ-i mezbûrda vâki‘ Karababa [nâm] mahalde ağıl olup ve koyunları emîn ma‘rifetiyle ağıla konulup, resm-i bâcları kānûn üzre aldıkdan sonra tevzî‘ olunagelmekle kānûn-ı kadîm ve elimde olan berât-ı âlişân mûcebince amel olunmak bâbında emr-i şerîf verilmek recâ ederim deyû bildirdiği ecilden kānûn üzre amel olunmak emrim olmuşdur. Buyurdum ki hükm-i şerîfim vardıkda husûs-ı mezbûre mukayyed olup göresin fi’l-hakīka kaziyye dediği gibi ise ol takdîrce kānûn-ı kadîm ve elinde olan berât-ı âlişânım mûcebince amel edip dahi vilâyet-i Rumeli’nde Vidin ve Boğdan ve Eflak câniblerinden gelen koyun mu‘tâd-ı kadîm üzre mahall-i mezbûrda ağıl olup ve kapı yapıp emîn ma‘rifetiyle ağıla konulup, kānûn ve defter mûcebince lâzım gelen resm-i bâcların mîrîsi için alındıkdan sonra tevzî‘ ettirilip kimesneye ta‘allül ve muhâlefet ettirmeyesin cânib-i mîrîye gadr ve zarar olmakdan ve olugelmişe muhâlif te‘addî ve tecâvüzden be gāyet ihtirâz eyleyesin şöyle bilesin alâmet-i şerîfe i‘timâd kılasın. Tahrîren fi’l-yevmi’t-tâsi‘ ve’l-ışrîn min şehri Zilhicceti’ş-şerîfe sene 1072. Vasale ileynâ fî 19 min Zilhicceti’ş-şerîfe sene 1072. Bi-makāmı Kostantıniyye el-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=14704"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=14706"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp074&bsm=eyp074b052"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp074&bsm=eyp074o520"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>