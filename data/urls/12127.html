﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Mahkemesi 673 Numaralı Sicil (H. 1300-1301 / M. 1883-1884)<br>cilt: 100,&nbsp;sayfa: 266<br>Hüküm no: 209<br>Orijinal metin no: [132-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mihal sahibi olduğu dükkân ve içindeki âletleri emaneten elinde bulunduran Bartek’in, bunları vekâleti sebebiyle Kigork’a teslim etmesi</b><br><br>Salih, isbât-ı vekâlet: 1 kıt‘a<br><br>Numara: (°), 40 guruş<br><br>Erzurum vilâyeti dâhilinde Erzincan’a tâbi‘ Kuruçay kazâsı kurâsından Armudan-ı kebîr karyesinde sâkin Devlet-i aliyye teba‘asının Ermeni milletinden Mihal v. el-müteveffâ Mardıros v. Kirkor’un li-ebeveyn karındaşı olup tarafından ber-vech-i âtî vekâlet iddi‘â eden işbu bâ‘isü’r-rakīm teba‘a ve millet-i merkūmeden Kigork zikri âtî dükkân ve gedik âlâtı hisselerine bi’l-emâne vaz‘-ı yedi mütehakkık olan Kumkapı Patrikhânesi yazıcılarından ve teba‘a-i Devlet-i aliyyenin millet-i merkūmesinden Bartek v. Ketmon v. Ohannes muvâcehesinde üzerine da‘vâ ve takrîr-i kelâm edüp Haremeyn-i muhteremeyn Hazînesi’nden mazbût evkāfdan Arabacıbaşı Voynuk Şücaeddin Bey Vakfı müsakkafâtından mahmiye-i İstanbul’da Uzun Çarşı kurbünde Mercan Ağa mahallesinde Tığcılar caddesinde Yaldızlı Han karşısında Yolgeçen Hanı derûnunda vâki‘ ma‘lûmü’l-hudûd altmış iki numara ile murakkam ma‘lûmü’l-hudûd beş akçe icâre-i müeccelelü bir bâb aşçı hoşâbcı ve çorbacı dükkânının rub‘ hissesi derûnunda mevcûde cennet-mekân Sultan Mahmud Hân-ı sânî -tâbe serâhû- hazretleri evkāf-ı celîleleri müstegallâtından gedik ta‘bîr olunur yevmî üç akçe icâre-i müeccelelü âlât-ı lâzıme-i ma‘lûmenin dahi yüz yirmi sehm i‘tibârıyla on beş sehm hissesi babam müteveffâ-yı merkūm Mardıros intikālinden benimle karındaşım gāib-i merkūm Mihal ve li-ebeveyn kız karındaşımız karye-i mezkûrede sâkine teba‘a ve millet-i merkūme nisvânında Maryem’in islâsen bi’l-icâreteyn iştirâken ve şâyi‘an taht-ı tasarrufumuzda ve merkūm Bartek rub‘ hisse dükkân ve on beş sehm âlât-ı gedik-i mezkûrlardan karındaşım gāib-i merkūmun sülüs hisselerine teslîmiyle bi’l-emâne vâzı‘ü’l-yed olup ancak karındaşım gāib-i merkūm ber-vech-i muharrer mutasarrıf olduğu hisse-i mezkûrları merkūmun yedinden nez‘ ü kabzına ve ba‘de’l-kabz bedel-i misilleri ve mütevellîleri re’yleriyle âhara ferâğa ve bedelini ahz ü kabza ve makbûzumu kendüye irsâl ve îsâle ve husûs-ı mezkûr mütevakkıf olduğu umûrun küllîsine yedimde olup işbu sene-i mübâreke Cumâdelûlânın beşinci günü târihiyle müverraha kazâ-i mezkûr nâibi es-Seyyid Hafız Halil Fethi Efendi’nin [133] imzâ ve hâtemini hâviye bir kıt‘a vekâlet hücceti ve zahrında muharrer kazâ-i mezkûr Bidâyet Mahkemesi’nin memhûr mazbatası mantûklarında mahkeme-i mezbûrede nâib-i mûmâ-ileyh huzûrunda tarafından beni gıyâbımda kabûlüme mevkūfe vekâlet-i mutlaka-i sahîha-i şer‘iye ile vekîl nasb ü ta‘yîn edüp haber-i vekâlet bana vâsıl oldukda ben dahi vekâlet-i mezkûreyi kabûl etmemle suâl olunup hisse-i mezkûrelerden keff-i yed ve vech-i lâyıkıyla bana teslîme merkūm Bartek’e tenbîh olunmak murâdımdır dedikde gıbbe’s-suâl merkūm Bartek dahi cevâbında hisse-i şâyi‘a-i mezkûrlar ber-vech-i muharrer gāib-i merkūmun taht-ı tasarrufunda olup kendisi dahi teslîmiyle bi’l-emâne vâzı‘ü’l-yed olduğunu ikrâr mâ‘adâ müdde‘î-i merkūmun vekâlet müdde‘âsını inkâr etmekle hüccet ve mazbata-i mezkûrlar mütâla‘a olundukda hüccet-i mezkûrenin mührü mutâbık ve me‘âli vekâlet-i mezkûreyi beyândan ibâret idiği cânib-i fetvâhâneden tahşiye ve temhîr kılındığına ve me‘âli vekîl-i merkūmun takrîr-i meşrûhuna muvâfıkve mazbata-i mezkûre dahi mazmûn-ı hüccet-i mezkûreyi musaddık ve müeyyid bulunduğuna binâen hüccet-i mezkûrenin tezvîr ve tasnî‘den sâlim olduğu münfehim ve Mecelle-i Ahkâm-ı Adliyye’nin bin sekiz yüz yirmi birinci mâddesi hükmünce bu makūle tezvîr ve tasnî‘den sâlim olan senedât-ı şer‘iyenin mazmûnuyla bilâ-beyyine amel ve hükm câiz olmağla mûcebince müdde‘î-i merkūmun vekâletine ba‘de’l-hükm dükkân ve gedik-i mezkûrların hisse-i şâyi‘a-i mezkûrelerinden keff-i yed ve müdde‘î-i vekîl-i merkūm Kigork’a vech-i lâyıkıyla teslîme merkūm Bartek’e tenbîh olunmağın mâ-vaka‘a bi’t-taleb ketb olundu.<br><br>Fî 3 Şa‘bân sene [1]301<br><br>Şühûdü’l-hâl: Mehmed Ağa b. Mustafa, Muhzırbaşı Ömer Ağa b. Kadri ve gayruhum.</p>          <br><a title="Önceki sayfa" style="text-decoration:none" href="./ayrmetin.php?idno=12126"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=12128"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk673&bsm=evk673b266"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk673&bsm=evk673o304"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>