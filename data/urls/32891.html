﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 481<br>Hüküm no: 465<br>Orijinal metin no: [98b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Haçador v. Aras’ın, Mikail v. Agob aleyhine açtığı un değirmeni davasında iddiasını ispat edemediğinden muarazadan men edildiği</b><br><br>Sultan Mehmed Câmi‘-i şerîfi civârında Zincirlikapı’da üç horoslu uncu değirmeninin mu‘ârazadan men‘ i‘lâmı<br><br>Ma‘rûz[-ı dâ‘î-i devlet-i aliyyeleridir ki]<br><br>Mübârek rikāb-ı kamer-tâb-ı hüsrevâneye arzuhâl takdîm eden uncu esnâfından Haçador v. Aras nâm zimmî derûn-ı arzuhâlde mastûrü’l-ism li-ebeveyn er karındaşı Uncu Ağya zimmî hâzır olduğu hâlde Çarşamba günü arz odasında huzûr-ı hazret-i Sadâret-penâhîde ma‘kūd meclis-i şer‘-i enverde derûn-ı arzuhâlde mersûmü’l-ism Sarraf Mikail v. Agob nâm zimmî muvâcehesinde mahmiye-i İstanbul’da Sultan Mehmed Câmi‘-i şerîfi civârında Nişancı Mehmed Paşa Câmi‘i kurbünde Zincirlikuyu’da vâki‘ ma‘lûmü’l-hudûd üç horoslu bir bâb uncu değirmeni derûnunda mevcûde beyne’l-esnâf gedik tâ‘bir olunur yedimde mâlım olan on iki re’s bârgir ve sâir âlât-ı lâzıme-i ma‘lûmeden sekiz re’s bârgir ve anlara isâbet eden sâir âlât-ı lâzıme-i ma‘lûmemi zahr-ı arzuhâlime derkenâr olunan bir kıt‘a hüccet-i şer‘iyye mantûkunca bin iki yüz otuz altı senesi şehr-i Rebî‘ülâhiri’nin yirmi beşinci günü tarafeynden îcâb ve kabûlü hâvî şürût-ı müfsideden ârî bâtten ve sahîhan safka-i vâhide ile mersûm Mikail zimmîye sekiz bin guruş semen-i medfû‘ ve makbûza bey‘ ve temlîk ve vech-i lâyıkı üzere teslîm ol dahi ba‘de’l-iştirâ ve’l-kabz tağrîr ve gabnine müte‘allika âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile kabûlü hâvî ibrâ ve iskāt dahi edüp ol vechile âlât-ı lâzıme-i mezkûreden ber-i‘tibâr merkūm sekiz re’s bârgir ve onlara isaber eden sâir âlât-ı lâzımede benim kat‘â alâka ve medhalim kalmayup mersûm Mikail zimmînin mâl-ı müşterâsı ve hakk-ı sırfı olduğunu târih-i mezkûrda huzûr-ı hâkimi’ş-şer‘de bi’l-muvâcehe kat‘iyyen ikrâr ve tasdîk ve hüccet-i şer‘iyye-i mezkûreyi mesfûr Mikail zimmî yedine i‘tâ eylediğimden sonra bin iki yüz otuz yedi senesi Zilka‘deti’ş-şerîfesi’nin yirmi beşinci günü ile müverrah kezâlik derkenârda muharrer hâmiş-i hüccetde zikr olunduğu üzere ben âlât-ı lâzıme-i mezkûreden zikr olunan sekiz re’s bârgir ve onlara isâbet eden sâir âlât-ı lâzımemi hüccet-i mezkûrede tahrîr olunduğu üzere sekiz bin guruş semen-i makbûza tarafeynden bi’l-îcâb ve’l-kabûl bâtten ve sahîhan mesfûr Mikail zimmîye bey‘ ve temlîk ve teslîm ol dahi iştirâ ve kabz ve tağrîr ve gabnine müte‘allika da‘vâdan her birimiz âharın zimmetini ibrâ-i âmm-ı sahîh-i şer‘î ile kabûlü hâvî ibrâ ve iskāt edüp ol vechile âlât-ı mezkûreden sekiz re’s bârgir ve onlara isâbet eden sâir âlât-ı lâzıme-i ma‘lûmede benim kat‘â alâka ve medhalim kalmadığını ve sâlifü’z-zikr üç horoslu uncu değirmeni âlât-ı lâzımesinden yedimde ibkā eylediğim dört re’s bârgir ve onlara isâbet eden sâir âlât-ı lâzıme-i ma‘lûmemi dahi karındaşım hâzır-ı mersûm Uncu Ağya zimmîye semen-i ma‘lûm ve makbûza tarafeynden bi’l-îcâb ve’l-kabûl bâtten ve sahîhan bey‘ ve temlîk ve teslîm ol dahi iştirâ ve kabz etmekle zikr olunan dört re’s bârgir ve onlara isâbet eden sâir âlât-ı lâzıme-i ma‘lûmede dahi benim kat‘â alâkam kalmayup karındaşım hâzır-ı mersûmun mâlı ve mülkü oldukdan sonra karındaşım hâzır-ı mersûm Ağya zimmî dahi âlât-ı merkūmeden ber-vech-i muharrer yedinde mâlı olan sâlifü’l-beyân dört re’s bârgir ve onlara isâbet eden sâir âlât-ı lâzımesini tarafeynden bi’l-îcâb ve’l-kabûl şürût-ı müfsideden ârî bey‘-i bâtt-ı sahîh-i şer‘î ve safka-i vâhide ile on bin üç yüz guruşa mesfûr Mikail zimmîye bey‘ ve temlîk ol dahi ba‘de’l-iştirâ ve’l-kabz ve’l-kabûl [99a] karındaşım hâzır-ı mersûm Ağya zimmî ile iştirâken kapan-ı dakīk tüccârı ve sâir cihet-i ma‘lûmeden ber-mûceb-i defter-i müfredât on bin üç yüz guruş zimmetimizde sahîhan edâsı vâcib deynimiz olmağla semen-i merkūm on bin üç yüz guruş ile deyn-i mezkûrumuzu ashâbına ceste ceste edâ ve ol vechile semen-i mezkûru îfâ etmek üzere mesfûr Mikail zimmîye karındaşım hâzır-ı mersûm Ağya zimmî emr eylediğinde ol dahi ber-vech-i muharrer edâ-yı düyûn-ı mezkûre ile îfâ-yı semen etmek üzere ta‘ahhüd ve tağrîr ve gabnninden her birimiz âharı kabûlü hâvî ibrâ ve iskāt dahi eylediklerini ben ve karındaşım hâzır-ı mersûm Ağya ve mesfûr Mikail zimmîlerden her birimiz bi’l-muvâcehe kezâlik tekrar huzûr-ı hâkimi’ş-şer‘de kat‘iyyen ikrâr u i‘tirâf edüp mesfûr Mikail zimmînin yedinde olan hüccet-i mezkûre hâmişine tahrîr ve imzâ ettirmişdin lâkin ben mukaddemâ zikr olunan sekiz re’s bârgir ve onlara isâbet eden sâir âlât-ı lâzımemi bin iki yüz otuz altı senesi şehr-i Rebî‘ülâhiri’nin on beşinci günü ile müverrah tarafeynin yedlerimizde olan Ermeniyyü’l-imlâ iki kıt‘a mukāvele tahvîli mantûklarınca zikr olunan sekiz re’s bârgir ve onlara isâbet eden sâir âlât-ı lâzımemi mesfûr Mikail zimmîye yedinden ahz ü kabz eylediğim sekiz bin guruş deynim mukābelesinde bey‘ ve teslîm eder olduğumda târih-i mezkûrdan bir sene tamamında edâ-yı deyn eder isem zikr olunan sekiz bârgir ve onlara isâbet eden sâir âlât-ı lâzıme-i ma‘lûmeyi yine bana bey‘ etmek şartıyla ve eğer bir sene tamamında edâ-yı deyn müyesser olmaz ise kat‘iyyen alâkam kalmayup sahîhan mâlı olmak üzere mesfûr Mikail zimmîye bey‘ edüp târih-i mezkûrdan bir sene tamamında edâ-yı deyn müyesser olmayup zikr olunan otuz altı senesinde ve ba‘dehû otuz yedi senesinde ber-vech-i muharrer karındaşım hâzır-ı mersûm Ağya zimmî sâlifü’l-beyân dört re’s bârgir ve onlara isâbet eden sâir âlât-ı lâzımesini mesfûra bey‘ ettikte ben dahi zikirleri mürûr eden sekiz re’s bârgir ve onlara isâbet eden sâir âlât-ı lâzımemi şürût-ı müfsideden ârî mesfûra semen-i makbûz-ı mezkûra sahîhan bey‘ ve teslîm edüp âlât-ı mezkûrede kat‘an alâkam kalmadığını ikrâr etmişdim ancak şart-ı mezkûr ile bey‘in adem-i sıhhatine binâen zikr olunan sekiz re’s bârgir ve onlara isâbet eden sâir âlât-ı lâzımemi istirdâd ile semen-i mezkûru kendüye red murâd ederim deyü takrîr-i meşrûhu üzere âlât-ı mezkûreden sekiz re’s bârgir ve onlara isâbet eden sâir âlât-ı lâzıme-i ma‘lûmeyi şürût-ı müfsideden ârî bâtten ve sahîhan mesfûr Mikail zimmîye bey‘ ve tağrîr ve gabnine müte‘allika âmme-i da‘vâdan kabûlünü hâvî ibrâ-i âmm-ı sahîh-i şer‘î ile zimmetini ibrâ dahi edüp zikr olunan sekiz re’s bârgir ve onlara isâbet eden sâir âlât-ı lâzımede kat‘â alâkası kalmadığını iki def‘a huzûr-ı hâkimde ikrâr eylediğini karındaşı hâzır-ı mersûm Ağya zimmînin dahi tasdîkiyle hâlâ ikrâr u i‘tirâf eder iken şart-ı mezkûr ile bey‘in adem-i sıhhatine binâen redd-i semen ile istirdâd-ı mebî‘ da‘vâsı mesmû‘a olmadığı mesfûr Haçador zimmîye tefhîm ve da‘vâ-yı mezkûresiyle mersûm Mikail zimmîye bî-vech-i şer‘î mu‘ârazadan men‘ olunduğu İstanbul Mahkemesi’nden huzûr [-ı âlîlerine i‘lâm olundu.]<br><br>Fî 6 S sene [1]238</p>          <br><a title="Önceki sayfa" style="text-decoration:none" href="./ayrmetin.php?idno=32890"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32892"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b481"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o491"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>