﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 396 Numaralı Sicil (H. 1150-1151 / M. 1737-1738)<br>cilt: 68,&nbsp;sayfa: 234<br>Hüküm no: 261<br>Orijinal metin no: [68a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ada-i Kebîr kalesini muhasara eden ordunun muzafferiyeti için bütün cami, mescid, medrese, zâviye ve tekkelerde dua edilmesi</b><br><br>Üsküdar kādısı fazîletlü efendi<br><br>Bi-avnillâhi’l-meliki’l-allâm asâkir-i İslâm-ı nusret-encâm taraf taraf düşmen-i dîn-i nekbet-fercâm ile mukābele ve muhârebe edecek vakitler olup cünûd-ı zafer-mev‘ûda du‘â-yı hayr ile imdâd ve i‘ânet olunmak mesnûn olup hâlâ Ada-i Kebîr kal‘asını cünûd-ı İslâm muhâsara ve tazyîk ve sa‘âdetlü, mürüvvetlü vezîriazam sütûde-şiyem ve serdâr-ı ekrem hazretleri dahi Niş’den hareketi ve a‘dâ-yı dîn-i müşrikîn ile mukābele vakti karîb olmağla cevâmi‘ ve mesâcidde imâmlar ve meşâyihîn akīb-i ferâiz ve vâ‘azda kıyâmen ve medârisde müderrisîn-i kirâm akīb-i dersde kıyâmen tekye ve zâviyelerde dahi meşâyih-i tarîk akīb-i mukābelede kıyâmen dergâh-ı kādi’l-hâcât olan Rabb-i müste‘ândan zafer istimdâd ve asâkir-i İslâm’ın a‘dâ-yı dîn üzerlerine gālib ve fütûhât-ı kesîrden el-berekât ile müfettah olmak üzere du‘âya dest-i ber-dâşte iştigāl eylemeleri’çün tenbîh ve te’kîdi muktezî hatt-ı hümâyûn-ı mevhebet-makrûn şeref-yâfte-i sudûr olmağla şeref-rîz-i sudûr olan hatt-ı hümâyûn-ı ma‘âdelet-makrûnun mazmûn-ı sa‘âdet-rehîni üzere bi’l-cümle Üsküdar’da olan eimme-i cevâmi‘ [ve] mesâcidde akībe’l-ferâizde ber-minvâl-i muharrer cünûd-ı zafer-mev‘ûdun düşmen-i dîn-i hazelân-karîn üzerlerine galebe ve her hâlde mansûr ve muzaffer ve düşmen-i dîn-i dûzah-mekîn ale’d-devâm makhûr ve müdemmer olmak üzere kıyâmen du‘âya iştigāl eylemeleri’çün tenbîh ve te’kîd ve hareket-i meşâyih-i kirâm ve müderrisîn-i fihâm akīb-i [ferâ’iz] ve va‘z ü dersde ve tekye ve zâviyede hitâm-ı mukābelede cüyûş-ı Müslimîn ve guzât-ı muvahhidînin düşmen-i dîn üzerlerine envâ‘-ı fütûhât ve galebe ile bî-kâm ve düşmen-i kâm-ı sefer-makāmın inhizâm ile i‘lâmlari’çün kemâl-i huşû’ ve huzû‘ birle kıyâmen du‘âya iştigāl ve muvâzabet eylemeleri bâbında hatt-ı hümâyûn-ı inâyet-makrûn sudûr olduğunu cümlesine ifhâm tarîkı ile her birine tarafınızdan âdem irsâl eyleyesiz deyü buyruldu.</p>          <br><a title="Önceki sayfa" style="text-decoration:none" href="./ayrmetin.php?idno=52570"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=52572"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk396&bsm=usk396b234"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk396&bsm=usk396o271"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>