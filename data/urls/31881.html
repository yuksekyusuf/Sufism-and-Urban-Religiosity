﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 94 Numaralı Sicil (H. 1222-1223 / M. 1807-1809)<br>cilt: 85,&nbsp;sayfa: 486<br>Hüküm no: 473<br>Orijinal metin no: [69a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Saltana bt. İstefan ve kardeşi Maryem’in Balat’ta Mahkemealtı Değirmeni olarak bilinen değirmendeki gedik hisselerini Kerniç v. Artin’e sattıkları</b><br><br>Etmekci ve uncu gediği<br><br>Ma‘rûz<br><br>Âsitâne-i aliyye ve tevâbi‘i olan Bilâd-ı selâse’de vâki‘ habbâzân esnâfının kethudâsı Mustafa Ağa ve bi’l-cümle nizâm ustaları meclis-i şer‘-i münîrde herbiri takrîr-i kelâm edip habbâzân ve uncuyân tâifesinden ba‘zılarına iflâs târî olmağla firâr ve gaybet birle fırın ve değirmenleri hâlî ve mu‘attal kaldığından lede’l-müzâyede semen-i misliyle âhara bey‘ ve semeniyle cânib-i mîrîye olan düyûnu edâ olunmak bâ-fermân-ı âlî şurût-ı nizâm-ı mer‘iyelerinden olduğuna binâen İstanbul’da Balat Kapısı dâhilinde Mahkemealtı Değirmeni demekle ma‘rûf üç horoslu bir bâb uncu değirmeni derûnunda mevcûde beyne’l-esnâf gedik ta‘bîr olunan on iki re’s bârgir ve sâir âlât-ı lâzıme-i ma‘lûmeden dokuz re’s bârgir hissesi ma‘lûmü’l-mikdâr deyn mukābelesinde cânib-i mîrînin ve üç re’s bârgir hissesi Saltana ve kız karındaşı Maryem binteyn İstefan nâm Nasrâniyelerin yedlerinde mülkleri olmağla deyn-i merkūm için cânib-i mîrîden zabt olunan dokuz re’s bârgirin iki horos sekiz re’s bârgirini tâlibi zuhûrunda füruht olunmak üzere şimdilik ibkā ve mâ‘adâ bir re’s bârgir hissesinin şirâya tâlibi zuhûr etmekle cânib-i mîrîden bey‘e kıbel-i şer‘den vasî ve kayyım nasb olunan habbâzân kethudâsı mezbûr Mustafa Ağa ve şahısları mu‘arrefe mersûmetân Saltana ve Maryem Nasrâniyeler meclis-i şer‘-i münîrde bâ‘isü’l-i‘lâm Kerniç v. Artin zimmî muvâcehesinde herbiri bi’l-asâle ve bi’l-vesâye takrîr-i kelâm edip zikr olunan bir horos dört re’s bârgirin bir re’s bârgiri deyn-i mezkûru edâ için el-yevm semen-i mislinden ezyed olduğu ihbâr olunan iki yüz elli guruşa ben bi’l-vesâye ve mersûmetân Saltana ve Maryem Nasrâniyeler bi’l-iştirâk mâlikeler oldukları üç re’s bârgir hisse-i şâyi‘alarını yedi yüz elli guruşa tarafeynden bi’l-îcâb ve’l-kabûl bâtten ve sahîhan bi-safkatin vâhidetin mesfûr Kerniç zimmîye herbirimiz bi’l-asâle ve bi’l-vesâye bey‘ ü temlik ve vech-i lâyıkı üzere teslîm eylediğimizde ol dahi ber-minvâl-i muharrer iştirâ ve temellük ve tesellüm ve kabûl ve semen-i merkūm cem‘an bin guruşu müşterî-i mersûm yedimden herbirimiz bi-kadri’l-hısas tamamen ahz ü kabz edip ba‘de’l-yevm zikr olunan bir horos dört re’s bârgir i‘tibâr olunan âlât-ı lâzıme-i ma‘lûme hissesi mersûm Kerniç zimmînin mülk-i müşterâ ve hakk-ı sırfı olup bizim kat‘a alâka ve medhalimiz kalmamışdır dediklerini zimmî-i mesfûr ba‘de’t-tasdîk mersûm Kerniç zimmî ber-vech-i muharrer iştirâ eylediği uncu taşı ta‘bîr olunan bir horos dört re’s bârgiri mahrûse-i Galata’da Sandıkcılar başında Karanlık Çarşı’da kâin yedinde mâlı olan dört horoslu bir bâb etmekci değirmeninde etmekci taşlarıyla mahlût olmayıp destgâhı müfrez ve müstakıl olmak şartıyla nakl olunmasını iltimâs etmekle esnâf-ı merkūme dahi bu vechile müfrez ve müstakıl ve etrâfı kaplama tahta ile mahfûz olup mahlût olmadığı sûretde uncu horos nakli şurût-ı nizâm-ı kadîmlerinden olduğunu haber vermeleriyle mârrü’z-zikr üç horoslu uncu değirmeninden mersûm Kerniç zimmînin ber-vech-i muharrer iştirâ eylediği bir horos dört re’s bârgir i‘tibâr olunan uncu gediği şurût-ı mezkûresine ri‘âyet olunmak üzere sâlifü’z-zikr Karanlık Çarşı’da mâlik olduğu dört horoslu bir bâb etmekci değirmenine nakl olunup ber-vech-i muharrer kalemine kayd birle mârrü’z-zikr Mahkemealtı nâm mahâlde olan uncu değirmeninden bir horos gedik kaydı kaleminden ref‘ ü terkīn ve zikr olunan Karanlık Çarşı’da etmekci değirmeninin dört horosu etmekci ve bir horosu uncu olmak üzere Navul Kalemi’ne kayd ü bendine sûret i‘tâ buyurulmak niyâzında oldukları İstanbul Mahkemesi’nden huzûr.<br><br>Fî 11 Receb sene [12]23.</p>          <br><a title="Önceki sayfa" style="text-decoration:none" href="./ayrmetin.php?idno=31880"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=31882"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist094&bsm=ist094b486"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist094&bsm=ist094o604"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>