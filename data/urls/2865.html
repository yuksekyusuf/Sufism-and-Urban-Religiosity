﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 11 Numaralı Sicil (H. 1081 / M. 1670-1671)<br>cilt: 53,&nbsp;sayfa: 444<br>Hüküm no: 547<br>Orijinal metin no: [100a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Hüseyin Çavuş’un varislerinden Mehmed Çelebi’nin menzil hissesini satması</b><br><br>Mahmiye-i İstanbul’da Tercümân Yunus mahallesi sâkinlerinden iken bundan akdem vefât eden Hüseyin Çavuş b. Mustafa’nın verâseti zevce-i metrûkesi Âişe bt. Mustafa nâm hatun ile sulbiye kızı diğer Âişe nâm hatuna ve sulbî oğlu Mehmed Çelebi’ye münhasıra ve tashîh-i meselesini yirmi dört sehmden olup sihâm-ı mezbûreden üçü mezbûre Âişe Hatun’a ve yedisi merkūme diğer Âişe Hatun’a ve on dördü merkūme Mehmed Çelebi’ye isâbet eylediği şer‘an mütehakkık oldukdan sonra mezbûre Âişe Hatun’un hâlâ zevci ve tarafından husûs-ı âti’l-beyâna vekîli olduğu zâtını ma‘rifet-i şer‘iyye ile ârifân olup mahmiye-i mezbûrede Edirnekapısı kurbünde Ali Paşa’yı atîk mahallesi sâkinlerinden olan Nalband Mustafa Beşe b. Ahmed ve mahrûse-i Galata’ya tâbi‘ kasaba-i İstinye mahallâtından Çavuş mahallesi sâkinlerinden olan Çorbacızâde demekle şehîr İbrahim Beşe b. Mustafa nâm kimesneler şehâdetleriyle şer‘an sâbit olan Abdullah Beşe b. Mustafa nâm kimesne meclis-i şer‘-i şerîfde on sekiz yaşında olup cüssesinin dahi bülûğa tahammülü ve bülûğunu mu‘terif olan merkūm Mehmed Çelebi mahzarında ikrâr-ı tâm ve takrîr-i kelâm edip müvekkile-i mezbûre Âişe Hatun’a tereke-i müteveffâ-yı mezbûrdan olup vilâyet-i Anadolu’da Yoros kazâsına tâbi‘a İncirli nâm karyede vâkı‘a bir tarafdan hadâik-i sultaniyeden Paşa hadîkası demekle ma‘rûfe hadîka ve bir tarafdan çubuklu bahçe ve bir tarafdan mîrî çayır ve bir tarafdan sâhil-i bahr ile mahdûde ebniyesi harâbe menzil arsasından üç sehm hisse-i şâyi‘asını mukaddemâ semen-i ma‘lûma oğlu merkūm Mehmed Çelebi’ye bey‘ ve teslîm ol dahi iştirâ ve tesellüm eyledikden sonra semeninden zimmetini ibrâ-i âmm-ı katı‘u’n-nizâ‘ ile ibrâ eylemiş idi dedikde gıbbe’t-tasdîkı’ş-şer‘î merkūm Mehmed Çelebi meclis-i mezbûrda bi’l-fi‘il mahrûse-i mezkûreye tâbi‘a Yeniköy serdârı olan Mehmed Beşe b. el-Hâc Osman ile kendi tarafından asıl ve diğer Mehmed Beşe b. Mustafa tarafından husûs-ı câi’l-beyâna vekîl olup Ahmed Ağa b. Erdoğdu ve merkūm İbrahim Beşe şehâdetleriyle şer‘an vekâleti sâbite olan Hammamîzâde Ahmed Beşe b. Mehmed mahzarlarında bi’t-tav‘i’s-sâf ikrâr u i‘tirâf edip arsa-i mahdûde-i mezkûreden ve üzerinde olan nıkz-ı mevcûdundan vech-i meşrûh üzere irsen ve şirâen hissem olan on yedi sehm-i şâyi‘ini cümle tevâbi‘ ve levâhıkı ve âmme-i hukūk ve merâfıkı ile tarafeynden îcâb ve kabûlü hâvî ve şurût-ı müfsideden ârî bey‘-i bâtt-ı sahîh-i şer‘î ile on bin nakd-i râyic fi’l-vakt akçe ile meclis-i akidde mevcûde ve müşârün-ileyhâ ve ba‘de’l-kabz muzî‘a bir kabza fülûsa merkūmûn Mehmed Beşe ve diğer Mehmed Beşe ve Ahmed Beşe’ye bey‘ ve teslîm edip onlar dahi ale’l-iştirâki’s-seviyy iştirâ ve kabûl ve tesellüm eylediklerinden sonra semeni-i mezkûru yedlerinden tamâmen ahz u kabz eyledim ba‘de’l-yevm arsa-i mahdûde-i mezkûrenin yirmi dört sehminden on yedi sehm-i şâyi‘i merkūmûn Mehmed Beşe ve diğer Mehmed Beşe ve Ahmed Beşe’nin mülk-i müşterâsı olmuşdur, keyfe mâ yeşâ‘ûn ve yahtârûn mutasarrıflar olsunlar dedikde gıbbe’t-tasdîkı’l-mu‘teber mahmiye-i mezbûre mahallâtından Sultan Selim Han -aleyhi’r-rahmetü ve’l-gufrân- câmi‘-i şerîfi ve ma‘bed-i latîfi kurbünde Koğacıdede mahallesi sâkinlerinden Solak Mustafa Beşe b Ömer nâm kimesne derk-i mebî‘-i mezbûra kefîl olmağın mâ-hüve’l-vâki‘ bi’l-ibtigā ketb ü imlâ olundu.<br><br>Fî 15 min-şehri Ramazani’l-mübârek sene [10]81.<br><br>Umdetü’l-a‘yân ve ikfâ Bali Çavuşzâde Mehmed, Mustafa Efendi b. Şa‘bân, Osman Çelebi b. Haydar, Mustafa Yazıcı b. Mehmed, Hasan Çelebi b. el-Hâc Fazlullah, İmamzâde İbrahim Efendi, Berber el-Hâc Receb, Baba Mustafa Çelebi b. ( ), Mehmed Çelebi b. Abdülmennan kethüdâ-yı muhzırân.</p>          <br><a title="Önceki sayfa" style="text-decoration:none" href="./ayrmetin.php?idno=2864"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=2866"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab011&bsm=bab011b444"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab011&bsm=bab011o524"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>