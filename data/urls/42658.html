﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 430<br>Hüküm no: 552<br>Orijinal metin no: [113a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osman ve Ömer’in amcazadeleri aleyhindeki menzil satışı davasında anlaşma sağlanması</b><br><br>Bâ-mühr-i efendi,<br><br>Ma‘rûz,<br><br>İstanbul’da el-Hâc Hüseyin mahallesinde sâkin iken bundan akdem vefât eden Ali b. el-Hâc İbrahim b. Abdullah’ın sulbî kebîr oğulları arzuhâl sâhibleri es-Seyyid Osman ve es-Seyyid Ömer meclis-i şer‘-i münîrde zikri âtî vakıf menzile vaz‘-ı yedi mütehakkık olan babalarının ammizâdeleri derûn-ı arzuhâlde mezkûrü’l-ism el-Hâc Mustafa bin el-Hâc Mehmed mahzarında mezbûr el-Hâc Mustafa’nın li-ebeveyn karındaşları Ahmed ve Nuh taraflarından vekîlleri es-Seyyid Mustafa Ağa ve müdde‘iyân-ı mezbûrânın vâlideleri ve suğurlarında tesviye-i emrlerine vasîleri Şerife Fâtıma ve mütevellî vekîli hâzırlar iken mahalle-i mezkûrede vâki‘ ma‘lûmü’l-hudûd ve’l-müştemilât bir bâb vakıf menzil babamız müteveffâ-yı mezbûr Ali’nin hayatında bi’l-icâreteyn tasarrufunda olmağla ba‘de vefâtihî intikāl-i âdî ile bize intikāl edip biz sagīr olmağla tesviye-i umûrumuza vasîmiz olan vâlidemiz işbu hâzıra-i mezbûre Şerife Fâtıma babamızın nafakamıza vâfiye tereke-i menkūlesi var iken zarûret-i nafakamız olmak üzere ferâğa izin hücceti alıp menzil-i mezkûru ferâğa mezbûr el-Hâc Mustafa’nın babası mezbûr el-Hâc Mehmed’i tevkîl, ol dahi ba‘de kabûlü’l-vekâle menzil-i mezkûru ma‘rifet-i mütevellî ile oğlu mezbûr el-Hâc Mustafa’ya bin yüz altmış iki senesi Zilka‘desi’nin dokuzuncu günü yüz yetmiş guruş bedel-i makbûz mukābelesinde ferâğ etmiş idi. Bilâ-mesâğ-ı şer‘î ferâğın adem-i sıhhatine binâen menzil-i mezkûru taleb ederiz deyü da‘vâ ve mezbûr el-Hâc Mustafa cevâbında menzil-i mezkûra vaz‘-ı yedini ikrâr lâkin ber-vech-i muharrer zarûret-i nafakanıza binâen bana ferâğ olunmuşdur deyü beynlerinde ba‘de’l-münâza‘a mezbûr el-Hâc Mustafa müdde‘iyân-ı mezbûrân es-Seyyid Osman ve es-Seyyid Ömer’e kat‘an li’n-nizâ‘ malından teberru‘an elli guruş verip onlar dahi ba‘de’l-ahz babaları mezbûr Ali’nin terekesine ve menzil-i mezkûra ve sâire müte‘allika âmme-i de‘âvîden vâlideleri hâzıra-i mezbûre Şerife Fâtıma ile ma‘an mezbûrûn el-Hâc Mustafa ve Ahmed ve Nuh’dan her birinin zimmetini ibrâ-i âm ile ibrâ eylediklerinde mezbûrûn dahi meblağ-ı mezkûr elli guruşa ve kezâlik terekeye ve sâire müte‘allika âmme-i de‘âvîden müdde‘iyân-ı mezbûrân es-Seyyid Osman ve es-Seyyid Ömer ile mezbûre Şerife Fâtıma’dan her birinin zimmetini ibrâ-i âm ile ibrâ edip ve tarafeynden [113b] her biri âharın ber-minvâl-i muharrer ibrâsını kabûlle kat‘-ı nizâ‘ etdikleri huzûr-ı âlîlerine i‘lâm olundu. Ma‘lûm-ı devletleri buyuruldukda fermân men-lehü’l-emr hazretlerinindir.<br><br>Fî 24 S sene 1172.</p>          <br><a title="Önceki sayfa" style="text-decoration:none" href="./ayrmetin.php?idno=42657"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42659"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b430"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o503"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>