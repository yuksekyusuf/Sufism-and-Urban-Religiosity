﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 33 Numaralı Sicil (H. 1183-1185 / M. 1769-1770)<br>cilt: 77,&nbsp;sayfa: 237<br>Hüküm no: 195<br>Orijinal metin no: [64a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Fâtih Câmii inşasında direkler için döğme bilezik, çenber, kubbe alemleri temin eden Döğmeci Osman Çelebi’nin alacağını tahsil ettiği</b><br><br>Mahmiye-i İstanbul’da Ebulfeth Sultân Mehmed Han -aleyhi’r-rahmetü ve’l-gufrân- hazretlerinin camî‘-i şerîfi binâsına me’mûr ecille-i kibârdan Devlet-i Aliyye dâmet fi’l-himâyeti’r-rabbâniyye Darbhâne-i âmire emîni olan sa‘âdetlü semâhatlü mahmedetlü bâ‘isü hâze’l-kitâb-ı müstetâb Mehmed İzzet Beyefendi neclü’l-merhûmi’l-mebrûr el-Hâc Ahmed Efendi hazretlerinin zikri âtî husûsda taraf-ı bâhirü’ş-şereflerinden vekîl-i müseccel-i şer‘îleri izzetlü el-Hâc İsmail Ağa b. el-Hâc Ali Ağa ve zikr-i câ’î husûsu mahâllinde kalem-i şer‘-i kavîm ile ketb ü tahrîri iltimâs buyurmalarıyla cânib-i şerî‘at-ı garrâdan irsâl olunan Mevlânâ Ali Efendi mûmâ-ileyh el-Hâc İsmail Ağa’nın Tavşantaşı kurbünde Emin Bey mahallesinde menziline varıp zeyl-i kitâbda muharrerü’l-esâmî Müslimîn huzûrlarında akd-i meclis-i şer‘-i âlî eyledikde Âsitâne-i aliyye’de dökmeci esnâfından el-Hâc Osman Çelebi b. Ömer nâm kimene meclis-i ma‘kūd-ı mezkûrda mûmâ-ileyh el-Hâc İsmail Ağa mahzarında takrîr-i kelâm ve ta‘bîr ani’l-merâm edip bin yüz seksen üç senesi Recebi’l-ferdi’nin on altıncı gününden seksen beş Muharremi’l-harâmı’nın gāyetince gelince câmi‘-i mezkûr ebniyesi’çünbâ-defter-i müfredât vekîl-i mûmâ-ileyh hazretlerine bey‘ ve teslîm eylediğim câmi‘-i mezkûrda direkler için dökme bilezik ve çenber ve alem-i hilâlî ta‘bîr olunur sagīr ve kebîr kubbelerin alemleri takımları semenlerini ber-mûceb-i defter-i müfredât hesâbı vekîl-i mûmâ-ileyh hazretleriyle hesâb-ı sahîh-i şer‘ile rü’yet eylediğimizde cem‘an bir yük yirmi beş bin dört yüz kırk dokuz akçeye bâliğ olmağla meblağ-ı mecmû‘-ı mezkûru mûmâ-ileyh el-Hâc İsmail Ağa hazretleri bundan akdem ceste ceste ve hâlâ bana def‘ u teslîm ve ben dahi defter-i mezkûr üzere yedinden tamamen ve kâmilen ahz u kabz ve ol vechile istifâ-yı hak edip târih-i merkūmeden câmi‘-i mezkûrun hitâmı olan işbu târih-i kitâba gelinceye eşyâ-i muharrere-i mezkûre semenlerinden müvekkil-i müşârün-ileyh ve vekîl-i mûmâ-ileyh hazretleri zimmetlerinde kat‘a bir akçe ve bir habbe alacağım ve da‘vâ ve nizâ‘ ve husûmetim kalmamağla eşyâ-i muharrere-i mezkûre semenlerine ve hesâbda galat vukū‘una ve bi’l-cümle husûs-ı merkūma müte‘allika âmme-i de‘âvî ve kâffe-i mutâlebât ve eymân ve muhâsamâtdan müvekkil-i müşârün-ileyh ve vekîl-i mûmâ-ileyh hazretlerinin zimmetlerini ibrâ-i âmm-ı [64b] sahîh-i şer‘î ile ibrâ ve ıskāt eyledim dedikde vekîl-i mûmâ-ileyh dahi mukırr-ı merkūmu bi’l-cümle kelimât-ı meşrûhasında vicâhen ve şifâhen tahkīk ve tasdîk eylediğini mevlânâ-yı mezbûr mahâllinde ketb ü tahrîr ve ma‘an mürsel ümenâ-i şer‘ ile meclis-i şer‘a gelip alâ-vukū‘ihî inhâ ve takrîr etmeğin mâ vaka‘a bi’t-taleb ketb olundu.<br><br>Fi’l-yevmi’s-sâmin aşer min-Muharremi’l-harâm li-sene hamse ve semânîn ve mie ve elf.<br><br>Şuhûdu’l-hâl: Şâhidûn-ı sâbıkūn.</p>          <br><a title="Önceki sayfa" style="text-decoration:none" href="./ayrmetin.php?idno=30129"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=30131"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist033&bsm=ist033b237"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist033&bsm=ist033o333"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>