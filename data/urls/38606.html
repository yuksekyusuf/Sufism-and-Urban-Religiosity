﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Mahmudpaşa Mahkemesi 1 Numaralı Sicil (H. 1240-1242 / M. 1825-1827)<br>cilt: 91,&nbsp;sayfa: 218<br>Hüküm no: 226<br>Orijinal metin no: [41a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hamide bt. Osman’ın vefat eden Çörekçi Ahmed’in eşi ve vârisi olduğu ve miras hususunda kardeşi Ali’yi vekil tayin etmesi</b><br><br>İsbât-ı vekâlet, kabûlüne mevkūfe vekâlet<br><br>Vilâyet-i Anadolu’da Zağferanborlu kazâsına tâbi‘ Yörü[k] karyesi ahâlisinden olup Rumeli’de Şumnu kazâsında sâkin iken bin iki yüz otuz senesi[nde] fevt olan Çörekçi Ahmed b. Cebecioğlu Mustafa b. Abdullah’ın zevce-i menkûha-i metrûkesi ve vârisi olduğunu iddi‘â eden işbu bâ‘isetü’l-vesîka Hamide bt. Osman b. Abdurrahman nâm hatun meclis-i şer‘-i şerîf-i enverde Mehmed Şakir Efendi b. Mehmed Emin mahzarında üzerine da‘vâ ve takrîr-i kelâm edip zevcim müteveffâ-yı mezbûrun mezbûr Çörekçi Ahmed’in merkūm Mehmed Şâkir Efendi zimmetinde hayatında cihet-i karzdan elli guruş alacak hakkı olup kable’l-ahz ve’l-istifâ fevt ve meblağ-ı mezbûr benimle benden mütevellid sulbî oğlu Mehmed’e mevrûs olup ba‘dehû otuz bir senesi[nde] oğlu merkūm Mehmed dahi fevt olup verâseti ancak bana mevrûs olmağla meblağ-ı mezbûr elli guruşu merkūm Mehmed Şakir Efendi’den verâsetim hasebiyle taleb ederim, suâl olunsun dedikde, gıbbe’s-suâl, merkūm Mehmed Şakir Efendi dahi cevâbında müteveffâ-yı evvel-i merkūm Çörekçi Ahmed’e zimmetinde cihet-i karzdan elli guruş deyni olduğunu ikrâr müdde‘iye-i mezbûrenin verâseti ma‘lûmum değildir deyü inkâr edicek müdde‘iye-i mezbûreden ber-vech-i muharrer verâset müdde‘âsına mutâbık beyyine taleb olundukda udûl-i ahrâr-ı ricâl-i Müslimînden es-Seyyid el-Hâc İbrahim Ağa b. el-Hâc İbrahim ve Mustafa Ağa b. Halil nâm kimesneler li-ecli’ş-şehâde meclis-i şer‘a hâzırân olup isre’l-istişhâd fi’l-hakīka işbu müdde‘iye-i mezbûre Hamide Hatun’un zevci Çörekçi Ahmed’in mezbûr Mehmed Şakir Efendi zimmetinde hayatında cihet-i karzdan elli guruş alacak hakkı olup kable’l-ahz ve’l-istifâ bin iki yüz otuz senesi Şumnu kazâsında fevt ve meblağ-ı mezbûr mezbûre Hamide Hatun ile mezbûreden mütevellid sulbî oğlu Mehmed’e mevrûs olup ba‘dehû oğlu mezbûr Mehmed dahi kendüden bir sene sonra fevt olup verâseti ancak vâlidesi zâtı rü’yetimiz ile ma‘lûmumuz olan işbu müdde‘iye-i mezbûre Hamide bt. Osman b. Abdurrahman Hatun’a mevrûs olup bundan gayrı vârisi ve terekesine müstahıkk-ı âharı olduğu bizim ma‘lûmumuz değildir, biz bu husûsa bu vech üzere şâhidleriz, şehâdet dahi ederiz deyü herbiri müttefikü’l-lafz ve’l-ma‘nâ edâ-yı şehâdet-i şer‘iye ettiklerinde gıbbe ri‘âyeti şerâiti’l-kabûl şehâdetleri makbûle olmağın mûcebince ba‘de’l-hükm ve’t-tenbîh mezbûre Hamide Hatun yine meclis-i şer‘de takrîr-i kelâm ve ta‘bîr ani’l-merâm edip sâlifü’z-zikr Yörü[k] karyesinde vâki‘ mûrislerim zevcim ve oğlum müteveffâ-yı mezbûrân Çörekçi Ahmed ve Mehmed’den bi’l-irsi’ş-şer‘î mâlik olduğum ma‘lûmü’l-hudûd bir bâb mülk menzil ve civârında vâki‘ kezâlik ma‘lûmü’l-hudûd bir kıt‘a eşcârlı kürûmu mülk bağı karye-i mezbûre ahâlisinden Ali nâm kimesne fuzûlî zabt etmekle zikr olunan menzil ve bağı mahâllinde merkūm Ali’den taleb ve da‘vâ ve ahz ü kabz ve zabta tarafımdan hâlâ kazâ-i mezbûrda sâkin karındaşım diğer Ali <<nâm kimesneyi>> kabûlüne mevkūfe vekîl ve nâib-i menâb nasb ü ta‘yîn eyledim dedikde mâ-vaka‘a [bi’t-taleb ketb olundu].<br><br>Fî 13 Ca sene [1]242<br><br>Şühûdü’l-hâl: Katırcı Mustafa, es-Seyyid Mustafa Ağa, Mehmed Çelebi el-muhzır.</p>          <br><a title="Önceki sayfa" style="text-decoration:none" href="./ayrmetin.php?idno=38605"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38607"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=mpm001&bsm=mpm001b218"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=mpm001&bsm=mpm001o528"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>