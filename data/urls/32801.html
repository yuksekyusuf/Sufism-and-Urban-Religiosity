﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 137 Numaralı Sicil (H.1236-1238 / M 1821-1822)<br>cilt: 86,&nbsp;sayfa: 391<br>Hüküm no: 375<br>Orijinal metin no: [78b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tabib İstirati oğlu Sava ile Dülger Yorgaki oğlu Panayot’un Müslüman olduğu</b><br><br>İki nefer mürâhik şeref-i İslâmla müşerref oldukları<br><br>Ma‘rûz[-ı dâ‘î-i devlet-i aliyyeleridir ki]<br><br>Arzuhâl eden İstanbul’da Bodrum hanında mütemekkin hazırcı çukacı esnâfından Movlovalı Andon v. Marçelo nâm zimmî meclis-i şer‘-i münîrde sâbıkā vilâyet-i Anadolu’da vâki‘ Ezine Kazdağı nâm-ı diğer İne kazâsı voyvodası derûn-ı arzuhâlde ismi mezkûr Alişân Ağa b. Ömer nâm kimesne muvâcehesinde mezbûr Alişân Ağa’nın yedinde olan derûn-ı arzuhâlde tahrîr olunduğu üzere Bahr-ı sefîd’de vâki‘ Midilli cezîresinde kâin Movlova kazâsına tâbi‘ Kastero karyesi re‘âyâsından Tabib İstirati zimmînin oğlu ve hâlâ tahmînen on üç yaşında olmağla te‘akkul-i dîn edüp İslâmını ikrârı şer‘an mu‘teber olan mukaddemâ Sava nâmında olup hâlâ Mehmed nâm mürâhik ile yine karye-i mezbûre re‘âyâsından Dülger Yorgaki zimmînin oğlu ve hâlâ tahmînen on dört yaşında olmağla te‘akkul-ı dîn edüp kezâlik İslâmını ikrârı şer‘an mu‘teber olan mukaddemâ Panayot nâmında olup hâlâ Ahmed Hurşid nâm mürâhik hâzır oldukları hâlde mürâhikān-ı mezbûrân Mehmed ve Ahmed Hurşid’in babaları ve kendileri benim akrabâmdan olup mezbûrânın asıllarına rık târî olmamış ve her biri hürrü’l-asl iken merkūm Alişân Ağa merkūmânı zikr olunan Eyne kazâsında mesfûr Dülger Yorgaki zimmî ile yanına alıp ba‘dehû Lapseki Voyvodası oldukda mürâhikān-ı mezbûrânı ma‘an Lapseki’ye getürüp hâlâ esîrimdir deyü âhara bey‘ murâd eylediğini ben haber almamla mücerred akrabâmdan olduklarına binâen hürrü’l-asl olan merkūmân bana teslîm olunmak matlûbumdur deyü da‘vâsında mersûm Andon zimmînin hasm-ı şer‘î olamadığı kendüye tefhîm ve ol vechile bî-vech-i şer‘î mu‘ârazadan men‘ olunduğundan sonra tahkīk-i madde içün merkūm Âlîşân Ağa istintak olundukta cevâbında mürâhikān-ı mezbûrân benim esîrim olmayup ve kimesneye hâşâ bey‘ murâd etmediğinden gayrı mezbûrândan her biri hürrü’l-asl re‘âyâ evlâdından oldukları hâlde zikr olunan Eyne kazâsına mesfûr Dülger Yorgaki zimmî ile işbu târih-i i‘lâmdan altı ay mukaddem benim yanıma gelüp bir ay mürûrunda her biri huzûr-ı Müslimînde bi’t-tav‘ ve’r-rızâ cemî‘ edyân-ı bâtıladan teberrî ve ityân-ı kelimeteyn-i şehâdeteyn ile dîn-i İslâm’ı kabûl edüp mukaddemâ Sava nâmında olan mürâhik-ı mezbûr talebiyle Mehmed ve Panayot nâmında olan mürâhik-ı mezbûr kezâlik talebiyle Ahmed Hurşid tesmiye olunmağla ol vechile mezbûrândan her biri esîr olmayup hürrü’l-asl ve Müslimîn olmalarıyla ben dahi evlâd mesâbesinde terbiye içün indimde imsâk eyledim dedikde mürâhikān-ı mezbûrânın ber-vech-i muharrer hürriyetlerini ve târih-i merkūmda şeref-i İslâm’la müşerrefler olduklarını tekrar zikr olunan İne kazâsı ahâlîsinden Mestâc Ağa demekle ma‘rûf Turnacı Mustafa Ağa b. Mehmed ve Yeğenoğlu es-Seyyid Mehmed Ağa b. Mustafa nâm kimesneler dahi bi’l-muvâcehe alâ-tarîkı’ş-şehâde haber verdiklerinde mürâhikān-ı mezbûrân Mehmed ve Ahmed Hurşid’den her biri dahi ber-vech-i muharrer hürriyetlerini ve mukaddemâ ve hâlâ bi’t-tav‘ ve’r-rızâ cemî‘ edyân-ı bâtıladan teberrî ve meclis-i şer‘de dahi kelimeteyn-i şehâdeteyni tekellüm ve şeref-i İslâm ile müşerrefler olduklarını her biri ikrâr ve tasdîk etmeleriyle mûcebince mezbûrânın hürriyet-i İslâmları şer‘an mütehakkık olmağın mezbûrân [79a] Mehmed ve Ahmed Hurşid’in kemâkân li-ecli’t-terbiye merkūm Âlişân Ağa yanında ibkāları re’y-i âlîlerine menût idüğü İstanbul Mahkemesi’nden huzûr-ı âlîlerine i‘lâm olundu.<br><br>Fî 6 Za sene 1237</p>          <br><a title="Önceki sayfa" style="text-decoration:none" href="./ayrmetin.php?idno=32800"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32802"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist137&bsm=ist137b391"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist137&bsm=ist137o511"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>