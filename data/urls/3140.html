﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 205<br>Hüküm no: 196<br>Orijinal metin no: [26b-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Ayşe Hatun bt. Muslihiddin’in menzil, bahçe ve eşyalarını 38. Yeniçeri Ağa bölüğü para vakfı mütevellisine bey‘ bi’l-istiğlâl yoluyla satması</b><br><br>Husûs-ı âti’l-beyânı[n] mahallinde ketb u tahrîri iltimâs olunmağın savb-ı şer‘-i şerîfden irsâl olunan Mevlânâ Ahmed Efendi b. Halîfe mahmiye-i İstanbul’da Sofular mahallesinde Ayşe Hâtun bt. el-merhûm Muslihiddin’in menziline varıp zeyl-i sahîfede isimleri mastûr olan müslimîn huzûrlarında akd-i meclis-i şer‘-i Nebevî eyledikde zâtı ma‘rifet-i şer‘iyye [ile] ârifân olan sarıklı Ali Çelebi b. Abdullah ve Mehmed Ustabaşı b. Abdullah nâm kimesnelerin ta‘rîfleriyle mu‘arrefe olan mezbûre Ayşe Hâtun meclis-i ma‘kūd-ı mezbûrda Dergâh-ı âlî -dâme mahfûfen bi’l-me‘âlî- yeniçerilerinin otuz sekizinci ağa bölüğüne mahsûs odanın mühimmâtı için mevkūfe nukūda bi’l-f‘il mütevellî olan fahrü’l-akrân sâhib-i hâze’l-kitâb Süleyman Ağa b. Bâli mahzarında ikrâr-ı tâm ve takrîr-i kelâm edip bundan akdem Süleyman Ağa’dan yedinde olan işbu hüccetde nâtıka olduğu üzre istidâne ve kabz ve mukābelesinde zikr-i âtî menzilimin bi tarîki’l-istiğlâl bey‘ ve teslîm ve senede dokuz yüz yetmiş beş guruşa istîcâr ve kabûl eylediğim altı bin beş yüz elli guruş ve ücret-i menzilden zimmetimde olan dokuz yüz yetmiş beş cem‘an cânib-i vakfa deynim olan yedi bin beş yüz yirmi beş guruşun iki bin beş yüz yirmi beş guruşunu mûmâ-ileyh Süleyman Ağa’ya def‘ ve teslîm ol dahi vakf için bi’t-tevliyye kabz ve tesellüm edip bakī beş bin guruş hâlâ zimmetimde taraf-ı vakfa deynim olmağla yedimde mülküm olup mahalle-i mezbûrede vâki‘ bir tarafdan Hüseyin Ağa vakfı iki tarafdan tarîk-i âm ve bir tarafdan tarîk-i hâs ile mahdûd hâriciyyesinde üç bâb fevkānî oda ve iki sofa ve orta tabakasında dört bâb oda ve bir sofa ve süflâsında bir ahır ve bir mikdâr havlu ve bir mahzen ve dâhiliyyesinde dört bâb fevkānî oda ve iki sofa ve orta tabakada beş bâb oda ve iki sofa ve bir kiler ve matbah ve bir mahzen ve iki hamam ve zât-ı eşcâr-ı müsmire ve gayr-ı müsmire bahçeyi müştemil mülk menzilimin ve menzil-i mezbûr karşısında vâki‘ iki tarafdan mefharü’l-ekâbir Yusuf Ağa mülkleri ve bir tarafdan kasabbaşı olan Mustafa Ağa’nın bahçesi ve bir tarafdan tarîk-i âm ile mahdûd zât-ı eşcâr-ı müsmire ve gayr-ı müsmire[yi] müştemil mülk bahçemi cemî‘ tevâbi‘ ve levâhıkları ve kâffe-i hukūk ve merâfıklarıyla mütevellî-i mûmâ-ileyh Süleyman Ağa’ya bi safkatin vâhidetin meblağ-ı bâkī-i mezbûr beş bin esedî guruş mukābelesinde akd-i cedîd ile bi tarîki’l-istiğlâl bey‘ ve teslîm ve semen-i mezbûru deyn-i mezbûra takās edip ol dahi ber vech-i muharrer bi’t-tevliyye iştirâ ve tesellüm ve mukāssa ve kabûl ettikden sonra mütevellî-i mûmâ-ileyh Süleyman Ağa menzil-i mezkûr ile bahçe-i merkūmeyi gıbbe’t-tahliyyeti’ş-şer‘iyye ve’t-tekābuzi’l-mer‘î târih-i kitâbdan bir sene tamâmına değin yedi yüz elli guruşa bana îcâr ve teslîm ben dahi istîcâr ve tesellüm ve kabûl eylediğimden mâ‘adâ yine eşyâ-i memlûkemden işbu mevcûd bi’l-meclis bir çift zümrüd altın küpemi ve beş ayaklı bir çift la‘l altın küpemi ve bir altın elmas hâtemimi meblağayn-i mezbûreyn mukābelesinde mütevellî-i mûmâ-ileyh Süleyman Ağa alâ tarîki’r-rehn vaz‘ ve teslîm ol dahi ber vech-i muharrer irtihân ve kabz eyledi dedikde gıbbe’t-tasdîki’ş-şer‘î mezbûre Ayşe Hâtun meclis-i ma‘kūd-ı merkūmda i‘âde-i kelâm edip eğer müddet-i mezkûre tamâmında meblağ-ı mezbûr beş bin guruş ile ve ücret-i mevkūfe yedi yüz elli guruşumu mütevellî-i mezbûra edâ edemezsem mârrü’z-zikr menzil ve bahçe ve eşyâmı semen-i misilleriyle âhara bey‘ ve kabz-ı semen ve semenlerinden mezbûr Süleyman Ağa’ya deynim olan cem‘an beş bin yedi yüz elli guruşu edâya ve fazlası kalırsa bana îsâle ve bunlara mütevakkıf olduğu umûrun [27a] cümlesine azl ve in‘izâlden masûne vekâlet-i devriyye ile Davudpaşa’da Sultan câmi‘-i şerîfi kurbunda sâkin işbu hâzır bi’l-meclis el-Hâc Receb Ağa b. Mustafa’yı tarafından vekîl ve nâib-i menâb nasb ve ta‘yîn eyledim dedikde ol dahi vekâlet-i mezbûreyi kabûl ve merâsimini edâya ta‘ahhüd ve iltizâm etmeğin husûs-ı mezbûru Mevlânâ-yı mezbûr tahrîr ba‘dehû ma‘an irsâl olunan Ahmed b. Abdullah meclis-i şer‘a gelip alâ vukū‘ihî haber vermeleriyle mâ vaka‘a bi’t-taleb ketb olundu. Hurrire fi’l-yevmi’s-sâdis aşer min Recebi’l-ferd li sene seb‘a ve tis‘în ve elf.<br><br><br>Şuhûdü’l-hâl: Mehmed Efendi b. Mustafa Efendi el-İmâm, Veli Beşe b. Hamza, Ali Efendi b. Abdülhalim Efendi, Ömer Beşe b. Yusuf, el-Hâc Ahmed b. Ömer, Mustafa Çelebi b. Abdullah. </p>          <br><a title="Önceki sayfa" style="text-decoration:none" href="./ayrmetin.php?idno=3139"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3141"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b205"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o760"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>