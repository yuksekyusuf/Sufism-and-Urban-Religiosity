﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 40 Numaralı Sicil (H. 1033-1034 / M. 1623-1624)<br>cilt: 46,&nbsp;sayfa: 296<br>Hüküm no: 312<br>Orijinal metin no: [60b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mustafa Ağa’nın varislerinden kardeşi Mahmud’un Razıye bt. Abdullah’tan eşya talebinin reddedildiği</b><br><br>Husûs-ı âti’l-beyânı istimâ‘ için nâib taleb olundukda savb-ı şer‘den İyanîzâde? Mevlânâ Ahmed irsâl olunup zeyl-i kitâbda mastûrü’l-esâmî olan müslimîn ile Dergâh-ı âlî -dâme mahfûfan bi’l-me‘âlî -beylerine reis olup bundan akdem mahmiye-i İstanbul’da Süleymaniye kurbünde Gıyaseddin mahallesinde müteveffâ olan merhûm Mustafa Ağa b. İbrahim’in zevce-i metrûkesi olan bâ‘isü’l-kitâb umdetü’l-muhadderât Razıye bt. Abdullah nâm hatunun menziline varılıp akd-i meclis olundukda müteveffâ-yı mezbûr Mustafa Ağa’nın li-ebeveyn karındaşı ve vârisi Mahmud nâm kimesne mezbûre Razıye muvâcehesinde üzerine takrîr-i da‘vâ edip karındaşım mezbûr Mustafa Ağa fevt olduğunda verâseti bana ve zevcesi mezbûre Razıye ile li-ebeveyn kız karındaşları Hatice ve Âişe’ye münhasıra olmağın muhallefâtının on altı sehimden dört sehimi zevcesine ve li’z-zekeri mislü hazzi’l-ünseyeyn fehvâsınca altı sehmi bana ve üç sehmi kız karındaşlarına intikāl etmeğin merhûm-ı mezbûrun cümle muhallefâtı kassâm ma‘rifetiyle veresesi beyninde sûk-ı sultânîde ba‘de’l-müzâyede bey‘ olunup techîz ve tekfin ve sâir ihrâcât-ı lâzımesine harc ve sarf olundukdan sonra bâkī kalan meblağ alâ mâ faddalallâhu te‘âlâ beynimizde tevzî‘ ve taksîm olunmuş idi lâkin mezbûre Raziye müteveffâ-yı mezbûrun muhallefâtından kassâm defterinde mastûr olandan hâric bin sikke filori ve on serâser yorgan ve bir kaliçe ve dokuz seccâde ve kırk beş velense ve elli tülbend ve elli bogāsî ve on altı donluk kumaş ve yirmi sekiz kadife yasdık ve yüz top bez ve on dîvân keçesi ve on minder keçesi ve bir fağfûrî kâse ve on fincan ahz u gasb etmeğin eşyâ-i mezkûreden on altı sehimden altı sehm hisse-i şâyi‘amı taleb ederim dedikde gıbbe’s-suâl ve’l-inkâr ve akībe’l-istişhâd ve’l-acz ani’l-beyyine müdde‘î-i mezbûr talebiyle mezkûre Raziye’ye yemîn teklîf olundukda ol dahi ber nehc-i mastûr eşyâ-i mezkûreyi müteveffâ-yı mezbûrun muhallefâtından ahz u gasb etmeğle hâlâ yedimde eşyâ-i mezkûreden reddi vâcib şey olmadığına yemîn billahi’l-aliyyi’l-a‘lâ edicek sûret-i hâli mevlânâ-yı mezbûr mahallinde ketb ü tahrîr edip ba‘dehû gelip meclis-i şer‘-i münîrde ihbâr ve takrîr etmeğin mâ vaka‘a bi’t-taleb ketb ve imlâ olundu.<br><br>Hurrire fî-evâili şehri Muharremi’l-harâm li-sene erba‘a ve selâsîn ve elf.<br><br>Şuhûdü’l-hâl: Es-sâbikûn.</p>          <br><a title="Önceki sayfa" style="text-decoration:none" href="./ayrmetin.php?idno=39603"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39605"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm040&bsm=rsm040b296"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm040&bsm=rsm040o377"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>