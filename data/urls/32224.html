﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 328<br>Hüküm no: 227<br>Orijinal metin no: [85a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseynici esnafının nizâmı</b><br><br>Hüseyn[i]ci esnâfına.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în Mevlânâ İstanbul Kādısı Muradzâde Mehmed Murad -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Hüseynici ta‘bîr olunur yüz elli neferden mütecâviz esvâb harcı i‘mâl eden zimmîler bi’l-ma‘iyye rü’yete me’mûr Haremeynü’ş-şerîfeyn Müfettişi müderrisîn-i kirâmdan kıdvetü’l-ulemâi’l-muhakkıkīn Mehmed Ataullah ve tarafından mürsel Kâtib es-Seyyid el-Hâc Lütfullah -zîde ilmühûmâ- ile ma‘kūd meclis-i enverde Hudâvendigâr-ı esbak merhûm ve mağfûrun-leh Sultân Mustafa Han -tâbe serâh-ün İstanbul’da Lâleliçeşme kurbünde binâ eylediği Câmi‘-i şerîf ve Medrese-i latîf ve hayrât-ı sâireleri evkāf-ı şerîfleri müsakkafâtından Çukurçeşme’de Yeni Han ta‘bîr olunur handa müceddeden iskân olunan kırk nefer hüseyn[i]ci tâifesinin ustabaşıları Kaluri ve Todori ve Mardiros ve sâirleri muvâcehelerinde; biz hüseynici esnâfı olup kadîmden beri bir mahalle merbût olmayarak çarşıda dükkânlarımız ve han odalarında esvâb harcı i‘mâl ve ibâdullâha bey‘imiz hem ıyâl ü evlâdlarımızla ta‘ayyüş ve hem ibâdullâha mûcib-i sühûlet iken beş seneden beri esnâfımızdan kırk nefer mersûmûn Hân-ı mezkûrda müste’cir olarak hüseynî i‘mâl ve bey‘ini ve ütüsünü hilâf-ı şer‘-i şerîf ve mugāyir-i nizâm-ı kadîm Vakf-ı şerîfe îrâd kaydıyla kırk nefer ustaya tahsîs ve mâ‘adâ işler olur ise ahz olundukda vaz‘-ı kürek ile tedîb olunmamız [85b] şartıyla men‘ olunmamız hem bizim perîşâniyetimiz ve hem ibâdullâhın mağbûn ve mutazarrır olacakları bir keyfiyet olmağla kadîmü’l-eyyâmdan beri olageldiği misillü şer‘-i şerîfe tatbîk, mersûmûnun müste’cir oldukları Hân-ı mezkûr odalarında sâkin ve ke’l-evvel i‘mâllerine müdâhale olunmamak şartıyla ancak hasr u inhisâr da‘vâları men‘ olunup bizim dahi işlememize müsâ‘ade erzânî kılınması matlûbumuzdur, dediklerinde mersûmûn dahi cevâblarında, bin iki yüz on yedi târihinde Hudâvendigâr-ı sâbık zamanında yedimizde i‘tâ olunan bir kıt‘a bâlâsı hatt-ı hümâyûn ile muvaşşah emr-i âlî-şân nâtık olduğu üzere hüseynî i‘mâl ve bey‘i ve ütüsü ancak kırk nefer Hân-ı mezkûr odalarının icâre-i vâhide ile müste’cirleri olmamızla bizlere mahsûs ve münhasır olmağla men‘ u def‘ ederiz, deyü eyledikleri hasr u inhisâr da‘vâları ibâdullâha gadri mûcib bir keyfiyet olduğundan mâ‘adâ vakf-ı hümâyûnları inşâ ve ihyâsında her sınıfdan birer ikişer dükkân küşâd olunmasına taraf-ı âhardan mümâna‘at olunmamak eğerçi şurûtdan olup bir sınıfı men‘ ile kat‘-ı erzâk ederek bu misillü kırk nefere tahsîs olunması şer‘-i şerîfe muhâlif ve kadîme mugāyir olmağla bu sûretde yedlerinde olan hatt-ı hümâyûn mûcebince kırk nefer müste’cir-i mersûmûna hasr ve tahsîs mi müsâ‘ade olunur yoksa müdde‘iyûn-ı mezbûrûnun da‘vâ-yı şer‘iyeleri üzere cümlesinin i‘mâl ve bey‘ine mi ruhsat kılınır; ne vechile emr u irâde olunur ise ol vechile i‘lâm olunur, deyü bâ-takrîr ifâde olundukda bâlâsına; vakf-ı şerîf hâsılâtı her ne ise bir akçesine kesr u noksan gelmemek ve fîmâ-ba‘d hilâfına tarafeyn hareket eylememek şartıyla fakat inhisâr maddesi lağv olunarak i‘lâm eyleyesin deyü sâdır olan emr-i âlîye imtisâlen tekrar meclis-i şer‘de Terziler Kethudâsı Halil ve yiğitbaşısı ve kazzâz esnâfının Rum ve Ermeni ve Yahûd ustabaşıları ve sâir kazzâzlar h[â]zır oldukları hâlde müste’cirûn-ı merkūmûn iskân oldukları Hân-ı mezkûrda kemâ-fi’l-evvel hâsılât-ı Vakf’ı edâ ve îfâ eyleyerek i‘mâl ve bey‘ine kimesne mâni‘ ve müzâhim olmayıp mersûmûn dahi müdde‘iyûn-ı merkūmûn hâzırûn-ı merkūmûn kazzâz esnâfının yedlerinde olan i‘lâm-ı şer‘înin hilâfı hasr u inhisâr da‘vâsıyla rencîde etmemek üzere tarafeyne başka başka tenbîh-i şer‘î olunup inhisâr maddesi şer‘an men‘ olunmağla Hân-ı mezkûr müste’cirlerinin yedlerinde olan emr-i âlînin ancak inhisâr kaydı ref‘ ü terkīn ve bâlâsı tuğrâ-yı garrâ-yı şâhânem ile muvaşşah bir kıt‘a fermân-ı âlî-şânım sudûrunu sen ki İstanbul Kādısı Mevlânâ-yı mûmâ-ileyhsin, seninle Haremeynü’ş-şerîfeyn Müfettişi Mevlânâ Mehmed Ataullah -zîde ilmühû- bi’l-iştirâk i‘lâm etmenizle vech-i meşrûh üzere amel olunmak fermânım olmağın Rikâb-ı müstetâbımda Dîvân-ı Hümâyûn’umdan işbu emr-i şerîfim ısdâr olunmuşdur. İmdi sen ki Mevlânâ-yı mûmâ-ileyhsin, mukaddemâ mahsûsiyet ve inhisârı hâvî Haremeyn-i şerîfeynden sudûr eden emrin kaydı ref‘ ü terkīn olunmak için ilmühaberi verilmekle vech-i meşrûh üzere amel ve hareket olunmak ve fîmâ-ba‘d hilâfı vaz‘ ve hareket vukū‘una irâde-i ruhsatdan hazer ve mücânebet olunmak bâbında fermân-ı âlî-şânım sâdır olmuşdur. Buyurdum ki: Hükm-i şerîfimle vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla amel ve hareket ve hilâfından hazer ve mücânebet eyleyesin. Şöyle bilesin alâmet-i şerîfe i‘timâd kılasın.<br><br>Tahrîren fî-evâili şehri Cumâdelûlâ sene isnâ ve işrîn ve mieteyn ve elf.</p>          <br><a title="Önceki sayfa" style="text-decoration:none" href="./ayrmetin.php?idno=32223"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32225"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b328"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o633"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>