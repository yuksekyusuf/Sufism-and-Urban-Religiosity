﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 484<br>Hüküm no: 650<br>Orijinal metin no: [84b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Sarraf Kazer v. Samel’in, Dülbendci Hüsam mahallesinde arsası vakıf binası kendisine ait menzilde ikamet etmesinde mahzur görülmediğinden ikametine mani olunmaması</b><br><br>Bâ-mühr-i hazret-i efendi<br><br>Ma‘rûz<br><br>Zikri âtî husûsun mahâllinde hakīkat-i hâli istihbâr ve ketb ü tahrîri’çün kıbel-i şer‘den irsâl o[lunan] Kâtib İsmail Efendi dâ‘îleri derûn-ı arzuhâlde mezkûr Dülbendci Hüsam mahallesinde fahrü’l-küttâb (…) b. Mehmed’in menziline varıp mahalle-i mezkûre imâmı Hâfız Abdullah Efendi ve ahâlîsinden Mehmed Çelebi b. Abdullah ve es-Seyyid Süleyman Çavuş ve Osman ve Mustafa Ağa ve Feyzullah Ağa ve Molla Salih ve Âtıf Mehmed Efendi ve Basmacılar kethudâsı Ahmed Çelebi ve el-Hâc Süleyman ve el-Hâc Ömer ve civârında olan Kâtib Kasım mahallesi imâmı Mustafa Efendi ve Nişancı-ı Atîk mahallesi imâmı el-Hâc Mehmed Efendi ve Kürkçübaşı Süleyman Ağa mahallesi imâmı Mahmud efendi ve ahâlîlerinden Müezzin Mehmed Halîfe ve es-Seyyid Mustafa ve Mehmed Ağa ve diğer Mehmed Ağa ve Molla Hasan ve Ahmed Beşe ve el-Hâc İbrahim ve Başçavuş Osman ve es-Seyyid Hasan Ağa ve Mehmed ve Salih Çelebi ve Ahmet Çorbacı ve İsmail Ağa ve el-Hâc Mustafa ve es-Seyyid Mustafa ve Hâfız Süleyman Efendi ve Berber Ahmed Çelebi Attar Mehmed ve el-Hâc Mehmed ve Mustafa Çelebi ve Mehmed Efendi ve sâir cerîdede mastûrü’l-esâ[mî] elli neferden mütecâviz kimesneler huzûrlarında akd-i meclis-i şer‘-i nebevî eyledikde sahib-i arzuhâl sarrâf tâifesinden Kazer v. Samel nâm zimmî meclis-i ma‘kūd-ı mezkûrda işbu akd-i meclis olunan <<civâr>> menzilin civârında vâki‘ etrâfı Kilârî Ahmed ve müteehhilîn odaları ve Papa Manuk menzilleri ve tarîk-ı âm ile mahdûd arsası Ece Bey Vakfı’ndan senevî iki yüz akçe mukāta‘alı ve binâsı mülk ma‘lûmü’l-müştemilât menzil işbu yedimde olan hüccet-i şer‘iye mûcebince mülk-i müşterâm olup ve mukaddemâ dahi <<işbu yedimde olan hüccet-i şer‘iye mûcebince mülk-i müşterâm olup ve mukaddemâ dahi>> işbu atîk ve müte‘a[ddid] hüccet-i şer‘iyeler mûceblerince menzil-i mezkûra kefere mâlik ve nice zaman sâkin olmuşlar ve menzil-i mezkûr mescid-i şerîfe ba‘îd ve mâ-beyninde on beşden mütecâviz kefere menzilleri olduğundan bir vechile taklîl-i cemâ‘ate dahi bâdî olmamağla hakīkat-i hâl müşâhede ve mu‘âyene ve huzzâr-ı Müslimînden istihbâ[r] olunup menzil-i mezkûrda ben sâkin olmak murâd etmemle bi-gayr-ı vech-i şer‘î süknâma mümâna‘at olunmamak bâbında kıbel-i şer‘den i‘lâm olunmak matlûbumdur deyü takrîr-i meşrûhuna mutâbık hücec-i şer‘iye-i müte‘addide ibrâz eyledikde gıbbe’l-istihbâr fi’l-hakīka menzil-i mezkûr mukaddemâ kefere mâlik ve nice zaman sâkin olduklarını huzzâr-ı Müslimîn bi-ecmâ‘ihim ba‘de’l-ihbâr menzil-i mezkûr mescid-i şerîfe ba‘îd ve mâ-beynin[de] on beşden mütecâviz hâlâ kefere menzilleri olup mesfûrun sâkin olması bir vechile taklîl-i cemâ‘ate bâdî olmayacağına icmâ‘ ve ittifâk eylediklerini mevlânâ-yı mezbûr mahâllinde ketb ü tahrîr ve ma‘an ba‘s olunan ümenâ-i şer‘le gelip alâ-vukū‘ihî inhâ ve takrîr etmeğin mesfûr Kazer zimmînin menzil-i mezkûrda sâkin olması mugāyir-i şer‘-i şerîf olmadığından mesfûr Kazer zimmînin menzil-i mezkûrda sâkin olmasına mümâna‘at olunmamak üzere emr-i âlîşân sudûrunu istid‘â ve istirhâm eylediği ma‘lûm-ı devletleri buyruldukda emr ü fermân hazret-i veliyyü’l-emrindir.<br><br>Fî 23 min-şehri Rebî‘ülevvel sene 1163</p>          <br><a title="Önceki sayfa" style="text-decoration:none" href="./ayrmetin.php?idno=7689"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7691"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b484"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o576"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>