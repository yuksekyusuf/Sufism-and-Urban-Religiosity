﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 127 Numaralı Sicil (H. 1090-1091 / M. 1679-1680)<br>cilt: 55,&nbsp;sayfa: 324<br>Hüküm no: 293<br>Orijinal metin no: [90a-3]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Vefat eden Ebubekir b. Ömer’den küçük kızı Fâtıma’ya intikal eden dükkân hisselerinin satılıp bedelinin istirbah olunması</b><br><br>Mahmiye-i İstanbul’da Muhtesib İskender Mahallesi’nde sâkin iken bundan akdem vefât eden el-Hâc Ebûbekir b. Ömer el-Yârî’nin verâseti sulbî kebîr oğlu Mustafa ile sulbiye kebîre kızları Neslihan ve [R]âşide ve Sâkine nâm hatunlara ve sulbiye [sagīre] kızı Fâtıma’ya münhasıra olduğu şer‘an zâhir ve müte‘ayyin oldukdan sonra sagīre-i mezbûrenin tesviye-i umûru için kıbel-i şer‘den mansûb vasîsi olan işbu bâ‘isü’l-kitâb el-Hâc Mehmed Efendi b. Hasan meclis-i şer‘-i şerîf-i enverde bi’l-vesâye ikrâr ve i‘tirâf edip Ayasofya-i Kebîr evkāfından icâreteyn-i ma‘lûmeteynli Saraçhâne dâhilinde biri mahzenli kebîr ve biri mahzensiz sagīr iki sarrâc dükkânı ve Kethudâ Canfeda Hatun vakfından kezâlik icâreteyn-i ma‘lûmeteynli Karagümrük kurbünde biri kalaycı ve biri pazarcı ve biri terzi sâkin olur üç dükkân müteveffâ-yı mezbûrun tasarrufunda olup ba‘de-vefâtihî intikāl-i âdî ile evlâd-ı mezkûrûna intikāl etmişidi lâkin sagīre-i mezbûreden mâ‘adâ kibâr zikrolunan dekâkînden hisselerin izn-i mütevellî ile âhara ferâğ etmekle sagīre-i mezbûrenin hissesi bi’l-külliye intifâ‘dan kalıp dâhili harcına vefâ etmemekle ânın dahi hissesi bedel-i misli ve izn-i mütevellî ile âhara ferâğ ve bedeli istirbâh olup terabbuhu ile sagīre-i mezbûre infâk olunmak her vechile hakkında enfa‘ ve evlâ olmağın vâki‘ hâl vukūfu olan Müslimînden istifsâr olup haberleri tahrîr ve savb-ı şer‘-i kavîmden bana izin verilmek matlûbumdur dedikde husûs-ı mezbûra vukūf-ı tâmmı olan yine ahâlî-i mahalle-i mezbûreden es-Seyyid Mehmed Efendi b. Mustafa el-imâm ve Ömer Efendi b. Mustafa ve Ali Beşe b. Veli ve İbrahim Çelebi b. Ahmed ve Hasan Çelebi b. Veli ve İbrahim Bey b. Hüseyin ve sâir mektûbü’l-esâmî Müslimîn fi’l-hakīka hâl bâlâda ketb ve terkīm olunan minvâl üzre olduğunu her biri haber vermeğin mûcebiyle dekâkîn-i mezkûreden sagīre-i mezbûrenin dahi hissesini bedel-i misli ve izn-i mütevellî ile âhara ferâğ ve bedelini istirbâh edip rıbhı ile sagīre-i mezbûreyi [90b] infâk ve iksâya savb-ı şer‘den vasîyy-i mezbûra izin verilip mâ-vaka‘a bi’t-taleb ketb olundu.<br><br>Fi’l-yevmi’l-işrîn min-şehri Rebî‘i’l-evvel li-sene ihdâ ve tis‘în ve elf.<br><br>Şuhûdü’l-hâl: Ahmed Çelebi b. Abdurrahman, Hüseyin Efendi b. ( ), Mehmed Çelebi b. Haydar, Ebûbekir Efendi b. Abdi, Ahmed Çelebi b. Piyale.</p>          <br><a title="Önceki sayfa" style="text-decoration:none" href="./ayrmetin.php?idno=41441"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=41443"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm127&bsm=rsm127b324"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm127&bsm=rsm127o411"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>