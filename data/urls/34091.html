﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 363<br>Hüküm no: 184<br>Orijinal metin no: [66a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Tahmishane dışındaki yerlerde kahve kavurma ve dövmenin yasak olduğu</b><br><br>Tahmîsden gayrı mahallerde suhûk-ı kahve yasağı<br><br>Akzâ kuzâti’l-Müslimîn evlâ vülâti’l-muvahhidîn ma‘denü’l-fazli ve’l-yakīn râfi‘u a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în mevlânâ İstanbul kādısı -zîdet fezâilühû- ve iftihâru’l-emâcid ve’l-ekârim câmi‘ü’l-mehâmid ve’l-mekârim el-muhtassu bi-mezîd-i inâyeti’l-Meliki’d-Dâim dergâh-ı mu‘allâm kapıcıbaşılarından ihtisâb ağası Mustafa -dâme mecdühû- ve kıdvetü’l-emâsil ve’l-akrân Tahmîshâne Nâzırı Hâfız Mustafa -zîde kadruhu- tevkī‘-i refî‘-i hümâyûn vâsıl olucak ma‘lûm ola ki Dersa‘âdet’im tahmîsinde ibâdullâha fürûht için tabh ve sahk olunan kahveden mâ‘adâ fürûht için âhar mahallerde kahve tabh ve sahk olunmamak bâ-hatt-ı hümâyûnum verilen nizâmından iken Dersa‘âdet’im tahmîsinden başka âhar mahallerde ba‘zı erbâb-ı ihtikâr kahve tabh ve sahk ve hubûbât-ı meshûka mezcle hâlis yerine ibâdullâha bey‘ ve fürûht etmeğe mütecâsir olmakda oldukları bu def‘a ihbâr ve tahkīk olunmağla bu keyfiyet ibâdullâha muzır ve tahmîs-i mezkûr nizâmına muhil olduğu zâhir ve bu makūle ibâdullâha ve tahmîs-i mezkûr nizâmına muzır ve muhil olan hâlât ve keyfiyâtın bi’l-külliye men‘ u def‘i lâzimeden idüğü müsellem ve bâhir olduğuna binâen fîmâ-ba‘d o makūle fürûht için tahmîs-i mezkûrdan mâ‘adâ âhar mahallerde dibek ve tokmak ihdâsıyla kahve tabh ve sahkı ve tahmîs-i mezkûr derûnunda tabh ve sahk olunan kahveye dahi esnâf tarafından hubûbât-ı sâire mezc ve idhâli men‘-i küllî ile men‘ olunup ba‘de-[e]zîn memnû‘ ve mütenebbih olmayanlar olur ise eşedd-i tedîb ile tedîb ve gûşmâl kılınacağı muhakkak bilinmek üzere siz ki mevlânâ ve ihtisâb ağası ve tahmîshâne nâzırı mûmâ-ileyhimsiz size hitâben emr-i şerîfim ısdârı husûsunu mu‘teberân-ı ricâl-i Devlet-i aliyyemden mukāta‘ât nâzırı iftihâru’l-ümerâi ve’l-ekâbir Mîr Hüseyin Hüsnü -dâme ulüvvühu- bâ-takrîr inhâ etmekden nâşî ber-vech-i meşrûh amel ve hareket[e] mezîd-i i‘tinâ ve dikkat eylemeniz fermânım olmağın hâssaten işbu emr-i âlîşânım ısdâr ve irsâl olunmuşdur. İmdi vusûlünde keyfiyet mantûk-ı emr-i şerîfimden ma‘lûmunuz oldukda fermânım olduğu ve bâlâda beyân kılındığı vechile fîmâ-ba‘d o makūle fürûht için tahmîs-i mezkûrdan mâ‘adâ âhar mahallerde dibek ve tokmak ihdâsıyla kahve tabh ve sahkı ve tahmîs-i mezkûr derûnunda tabh ve sahk olunan kahveye dahi esnâf tarafından hubûbât-ı sâire mezc ve idhâli men‘-i küllî ile men‘ olunup ba‘de-[e]zîn memnû‘ ve mütenebbih olmayanlar olur ise eşedd-i tedîb ile tedîb ve gûşmâl kılınacağına emr muhakkak olmağla ona göre tenfîz-i emr-i âlîşânım bi’l-ittifâk mezîd-i sa‘y u gayret eylemeniz bâbında fermân-ı âlîşânım sâdır olmuşdur. Buyurdum ki hükm-i şerîfim vardıkda bu bâbda vech-i meşrûh üzere şeref-yâfte-i sudûr olan işbu emr-i âlîşânımın mazmûn-ı münîfi üzere âmil olasız, şöyle bilesiz, alâmet-i şerîfeme i‘timâd kılasız.<br><br>Fî 27 min Z sene 1243</p>          <br><a title="Önceki sayfa" style="text-decoration:none" href="./ayrmetin.php?idno=34090"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34092"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b363"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o495"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>