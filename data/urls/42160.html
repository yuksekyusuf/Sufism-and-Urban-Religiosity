﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadâreti Mahkemesi 272 Numaralı Sicil (H. 1171-1172/ M. 1758) <br>cilt: 74,&nbsp;sayfa: 99<br>Hüküm no: 54<br>Orijinal metin no: [11a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mehmed Ağa’nın borçlarına karşılık sahibi olduğu Almus Mukataasının devri</b><br><br>Ma‘rûz,<br><br>Husûs-ı âti’l-beyânı mahâllinde ketb ve terkīm için bi’l-iltimâs cânib-i şer‘-i kaviyyü’l-esâsdan irsâl olunan müderrisîn-i kirâmdan mîrî kâtibi mevlânâ Sıdkı Mustafa Efendi mahmiye-i İstanbul’da Saray-ı hazret-i Sadrı‘azamîde müsâfir odasına varıp huzûr-ı Müslimînde akd-i meclis-i şer‘-i âlî etdikde sâhib-i berât Mehmed Ağa b. Ömer meclis-i ma‘kūd-ı mezkûrda hâlâ Canik muhassıllığına mutasarrıf olan emîrü’l-ümerâi’l-kirâm izzetlü Süleyman Paşa b. Ahmed ve Ali Bey ve diğer Ali b. Abdullah taraflarından zikri âtî husûsda sâbitü’l-vekâle vekîlleri olan Çukadâr Hüseyin b. Abdullah mahzarında işbu berât-ı âlîşân ile ber-vech-i mâlikâne mutasarrıf olduğum Armus [Almus] mukāta‘ası fi’l-asl Sivas sancağından olup senevî bin beş yüz guruş mâl-ı mukayyedi mukābili üç yüz elli üç kantar ayn-ı til-i Fatsa? beher sene Canik muhassıllarına verilmek vechile bin yüz otuz altı senesinde Canik Muhassıllığı’na ilhâken Canik sancağına nakil olundukdan sonra bin yüz altmış iki senesinde Canik muhassıllarına beher sene ancak dört yüz guruş vermek üzere mukāta‘a-i mezbûreyi üzerine mâlikâne kayd etdiren Ahmed’in mahlûlünden yine senede yalnız dört yüz guruş vermek üzere yedi yüz guruş mu‘accele ile altmış beş senesinden i‘tibâr ile bana tevcîh olunmuş idi. Lâkin mukāta‘a-i mezbûrenin kayd-ı sâbıkı mûcebince muhassıllara verile gelen üç yüz elli üç kantar tilden bana tevcîh olunduğu bin yüz altmış beş târîhinden târîh-i i‘lâma gelince altı senelik iki bin yüz on sekiz kantar til zimmetimde müterâkim ve müctemi‘ olmağla mezbûr Çukadâr Hüseyin bi’l-vekâle benden mutâlebe eyledikde bir vechile edâya iktidârım olmamağla ber-vech-i muharrer zimmetimde müterâkim ve müctemi‘ ve kayd-ı sâbıkı üzere kendülere edâsı lâzım olup benden mutâlebe eyledikleri iki bin yüz on sekiz kantar til mukābelesinde mukāta‘a-i mezbûreyi müvekkilûn-ı mûmâ-ileyhim Süleyman Paşa ve Ali Bey ve diğer Ali’ye ferâğ ve kasr-ı yed eyledim. Fîmâ-ba‘d hâlet-i sâbıkā ve kayd-ı mukaddemi gibi mutasarrıf olsunlar dedikde vekîl-i merkūm Çukadâr Hüseyin dahi bi’l-vekâle kabûl eyleyip mutâlebe eylediği altı senelik iki bin yüz on sekiz kantar til mutâlebesinden teberrâ eyledi dedikde çukadâr-ı mezbûr Hüseyin dahi tasdîk eylediğini hıfzan li’l-makāl mevlânâ-yı mûmâ-ileyh mahâllinde tahrîr ve ümenâ-i şer‘le mahfil-i şer‘iyyâta gelip alâ-vukū‘ihâ inhâ ve takrîr eylediği huzûr-ı âlîlerine i‘lâm olundu.<br><br>Fî 11 Recebi’l-ferd sene 1171.</p>          <br><a title="Önceki sayfa" style="text-decoration:none" href="./ayrmetin.php?idno=42159"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=42161"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm272&bsm=rsm272b099"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm272&bsm=rsm272o605"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>