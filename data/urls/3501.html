﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 46 Numaralı Sicil (H. 1096 - 1097 / M. 1685 - 1686)<br>cilt: 19,&nbsp;sayfa: 469<br>Hüküm no: 557<br>Orijinal metin no: [92b-1]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Fâtıma bt. Cafer Paşa’nın Emine Hanım bt. Mehmed aleyhindeki bahçe davasında haksız olduğu</b><br><br>Asrında kapudân oldukdan sonra fevt olan merhûm Cafer Paşa’nın sulbiye kebîre kızı ve hasren vârisesi olduğu şer‘an sâbit ve mütehakkik olup mahrûse-i Üsküdar’da el-Hâc Cafer mahallesinde sâkine Fâtıma Hanım ba‘de’t-ta‘rîfi’ş-şer‘î saray-ı kāimmakām-ı hazret-i sadr-ı a‘zamîde ma‘kūd meclis-i şer‘-i şerîf-i âlîde mahrûse-i Galata müzâfâtından Kuruçeşme nâm karyede sâkin iken mukaddemâ vefât eden Mehmed Ağa’nın sulbiye kebîre kızı ve hasren vârisesi olup merhûm Cafer Ağa vakfından karye-i mezbûrede vâki‘ bir tarafı Nasuh Paşa bahçesi ve bir tarafı Ömer Ağa menzili ve bir tarafı sâhil-i bahr ve bir tarafı vâdi ile mahdûd dâhiliyye ve hâriciyyesi büyût-ı adîde ve hamam ve kusûrunu ve bir mâ-i cârîyi müştemil hadîkaya meşrûtiyyet üzre mutasarrıf olan işbu hâmiletü’l-kitâb Emine Hâtun mahzarında üzerine da‘vâ ve takrîr-i kelâm edip mârrü’l-beyân hadîkanın vakfiye-i ma‘mûlün-bihâsında ancak tasarrufu kendiye meşrût olup tevliyyeti âhara meşrûta iken mezbûre Emine Hâtun’un babası müteveffâ-yı mezbûr Mehmed Ağa’nın kırk bir senesinde hadîka-i mezbûreyi fuzûlen müteveffâ-yı mezbûr Cafer Paşa’ya hayâtında dokuz yük akçeye icâre-i mu‘accelesinden on bin akçe müeccele ile bilâ-ta‘yîn-i müddet îcâr ve teslîme ol dahi istîcâr ve tesellüm ve meblağ-ı mezbûr dokuz yük akçeyi merkūm Mehmed Ağa’ya def‘ ve teslîme ol dahi ahz u kabz ve mesârif-i lâzımesine sarfla istihlâk ettiğinden sonra merkūm Cafer Paşa hadîka-i mezkûreyi üç sene zabt edip ba‘dehû fevt oldukda mücerred yedinde bulunmağla hadîka-i mezkûre mülkü olmak üzre taraf-ı şehriyârîden kabz ve merhûme ve mağfûrun-lehâ Ayşe Sultan hazretlerine verilip ol dahi otuz sene tasarruf edip fevt oldukda hadîka-i mezbûre mûceb-i şart-ı vâkıf mezbûre Emine Hâtun’a hükm ve teslîm olunup el-yevm tasarrufunda olmağla babası müteveffâ-yı mezbûr Mehmed Ağa hadîka-i mezkûreyi ber vech-i muharrer îcârı sahîha olmamağla mezbûr Mehmed Ağa’nın târih-i mezkûrda mu‘accele olmak üzre bi gayri hakkın kabz ve istihlâk eylediği meblağ-ı mezbûr dokuz yük akçemi makbûzu olan tereke-i müteveffâ-yı mezbûrdan mezkûre Emine Hâtun’dan taleb eylediğimde bana edâ ve teslîmden imtinâ‘ eder suâl olunup teslîme tenbîh olunması matlûbumdur dedikde gıbbe’s-suâl mezbûre Emine Hâtun cevâbında babası müteveffâ-yı mezbûrun terekesini kabz ve mezbûr Mehmed Ağa Hadîka-i mezkûreyi vech-i meşrûh üzre îcâr ve teslîm ve mu‘accele-i merkūme dokuz yüz akçeyi kabz ve istihlâkini bi’l-külliye inkâr ettiğinden sonra mâ‘adâ mezbûre Fâtıma Hanım bin yetmiş yedi senesi Cemâziyelevvel’inde İstanbul kadısı olan Pîrîzâde demekle şehîr a‘lemü’l-ulemâ’i’l-fihâm Mustafa Efendi b. Mehmed huzûrunda husûs-ı mezbûru benden da‘vâ edip müdde‘âsını isbât edemeyip şer‘an bana yemîn vermekle mezbûre bî-vech mu‘ârazadan men‘ ve yedimde hüccet-i şer‘iyye verilmişdi deyû mûmâ-ileyh imzâsıyla mümzât ve hatmiyle mahtûme ve hatt-ı hümâyûn-ı sa‘âdet-makrûn-ı sultânî ile mu‘anven hüccet-i şer‘iyye ibrâz edip muvâcehesinde feth ve kırâat olundukda mazmûnu min külli’l-vücûh takrîr-i meşrûhuna mutâbık bulunmağın gıbbe’l-istintâk mezkûre Fâtıma [93a] Hanım mazmûn-ı hüccet-i mezkûreyi bi tav‘ihâ ikrâr ve i‘tirâf etmeğin mûcebiyle mezbûre, bî-vech mu‘ârazadan men‘ olunup işbu vesîka bi’t-taleb ketb olundu. Fi’l-yevmi’l-ışrîn min Şa‘bâni’l-mu‘azzam li sene seb‘a ve tis‘în ve elf.<br><br><br>Şuhûdü’l-hâl: Umdetü erbâbü’t-tahrîr ve’l-kalem tezkireci Mustafa Efendi, zahrü ashâbü’t-tastîr ve’r-rakam tezkireci Handan Efendi, umdetü’l-eşbâh ve’l-a‘yân çavuşbaşı Ali Ağa, zahrü’l-eşbâh muhzır İbrahim Ağa. </p>          <br><a title="Önceki sayfa" style="text-decoration:none" href="./ayrmetin.php?idno=3500"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3502"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab046&bsm=bab046b469"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab046&bsm=bab046o693"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>