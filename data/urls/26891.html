﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 12 Numaralı Sicil (H. 1073-1074/M. 1663-1664)<br>cilt: 16,&nbsp;sayfa: 656<br>Hüküm no: 882<br>Orijinal metin no: [81a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Pîrî Bey, Havva ve Sâliha Hâtun’un evlerini, Mustafa Çavuş vakfına bey‘ bi’l-istiğlâl yoluyla sattıkları</b><br><br>Mahrûse-i Galata müzâfâtından İstinye nâhiyesine tâbi‘ Rumeli hisârında Paşmakçı Şucâ‘ mahallesinde vâki‘ bir tarafı Ahmed Beşe mülküne ve bir tarafı sâhil-i bahre ve bir tarafı Mehmed Bey b. Fazlullah Paşa mülküne ve bir tarafı tarîk-i âm müntehî büyûtu hâvî mülk menzilin sülüs arsası ile cemî‘ ebniyesinin mâliki olan Pîrî Bey b. Receb nâm cündî ve menzil-i mezbûrun sülüs arsasının mâlikesi olup mezbûr Pîrî Bey’in zevcesi Havva Hâtun bt. Süleyman ve menzil-i mezbûrun âhar sülüs arsasının mâlikesi olup mezbûre Havva’nın hemşîresi Sâliha bt. Süleyman meclis-i şer‘-i hatîrde mahmiye-i İstanbul hısnı ebvâbından Edirnekapısı hâricinde Emir Buhârî kurbunda merhûm Mustafa Çavuş vakfına hâlâ mütevellî olan işbu râfi‘ü’l-kitâb fahrü’l-cüyûş Mehmed Çavuş mahzarında her biri ikrâr ve i‘tirâf edip vech-i meşrûh üzre mülkümüz olan menzil-i mezkûru cemî‘ tevâbi‘ ve levâhıkı ile mütevellî-i mezkûra bi tarîki’l-istiğlâl beş yüz kıt‘a riyâlî guruşa bey‘ ve teslîm eyledik, ol dahi mâl-ı vakıfla iştirâ ve kabûl ve kabz edip semeni olan meblağ-ı mezbûr beş yüz kıt‘a riyâlî guruşun iki yüz elli riyâlî guruşunu mezkûr Pîrî Bey ve yüz yirmi beşer guruşunu mezkûretândan her biri ahz u kabz eyledikden sonra menzil-i mahdûd-ı mezkûru gıbbe’t-tahliyyeti’ş-şer‘iyye ve’t-tekābuzi’l-mer‘î bin yetmiş üç Zilka‘desi gurresinden bir sene tamâmına dek yetmiş beş guruşa mütevellî-i mezkûr Mehmed Çavuş bize îcâr ve teslîm biz dahi def‘a istîcâr ve kabûl ve kabz eyledik dediklerinde, gıbbe’t-tasdîki’ş-şer‘î mezkûrun Pîrî Bey ve Havva Hâtun ve Sâliha Hâtun meclis-i şer‘de her biri i‘âde-i kelâm edip bey‘-i mezbûr hakīkatde rehin olduğuna binâ’en deyn-i mezkûru ecel-i mesfûre hulûlünde mütevellî-i mezbûra edâ ve îfâ etmezsen menzil-i mezbûru semen-i misli ile âhara bey‘ ve kabz-ı semen edip deyn-i mezkûru edâ ve îfâya ve fazlasını bize îsâle ve azl ve in‘izâlden masûn vekâlet-i devriye ile işbu Mustafa Çelebi b. Abdülbâkī’yi tarafımızdan vekîl ve menâbımıza nâib nasb ve ta‘yîn eyledik dediklerinde, mezbûr Mustafa Çelebi dahi vekâlet-i mezbûreyi kabûl ve merâsimini edâya ta‘ahhüd etmeğin mâ vaka‘a bi’t-taleb ketb olundu. Fi’l-yevmi’s-sâmin min şehri Rebî‘ilevvel li sene erba‘a ve seb‘în ve elf.<br><br><br>Şuhûdü’l-hâl: Mehmed Çelebi b. Ali, Abdi Çelebi b. Mustafa, Abdi Efendi b. Mustafa, Davud Efendi b. Mehmed, Mehmed Efendi b. Yusuf, Süleyman Çelebi b. Ahmed.</p>          <br><a title="Önceki sayfa" style="text-decoration:none" href="./ayrmetin.php?idno=26890"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=26892"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist012&bsm=ist012b656"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist012&bsm=ist012o1037"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>