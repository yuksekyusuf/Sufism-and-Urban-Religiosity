﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Eyüp Mahkemesi 182 Numaralı Sicil (H. 1154-1161 / M. 1741-1748)<br>cilt: 72,&nbsp;sayfa: 161<br>Hüküm no: 157<br>Orijinal metin no: [17b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Saçlı Seyyid Abdülkadir Efendi Evkâfı musakkafâtından olup Hatice Hatun’un tasarrufunda bulunan evin fuzûlî zabtedildiği hakkındaki davanın geçersiz olduğu</b><br><br>Maʻrûz;<br><br>Sâdır olan fermân-ı âlîlerine imtisâlen savb-ı şerʻ-i enverden meʼzûnen irsâl olunan mevlânâ Hüseyin Efendi ve mübâşir taʻyîn olunan cebehâne çavuşlarından Hüseyin Çavuş ve hassa miʻmârı hulefâsından İbrahim Halîfe ile mahmiye-i İstanbul’da Kesmekaya kurbünde Hamâmî Muhyiddin Mahallesiʼnde vâkiʻ zikr-i âtî münâzaʻun-fîh olan mahallin üzerine varıp cemâʻat-i Müslimîn huzûrunda akd-i meclis-i şerʻ-i hatîr etdikde haslar kadıları nezâretlerinde olup medîne-i Eyüb’de medfûn Saçlı Seyyid Abdulkādir Efendi Evkāfı musakkafâtından mahalle-i mezbûrede vâkiʻ Abdullah Efendi menzili demekle maʻrûf menzilin icâreteyn ile mutasarrıfları olan es-Seyyid Abdurrahman ve el-Hâc Veli nâm kimesneler meclis-i maʻkūd-ı mezkûrda yine vakf-ı mezbûrdan icâreteyn ile zikr-i âtî vakıf arsaya bi’l-icâreteyn tasarrufunda olmak üzere vâzıʻatü’l-yed olduğu el-Hâc İsmail Ağa b. İbrahim ve diğer İsmail Çelebi b. Mehmed nâm kimesneler şehâdetleriyle sâbit olan Hatice nâm hatunun zevci ve tarafından sâbitü’l-vekâle vekîli derûn-ı arzuhâlde ismi mezkûr İsmail Ağa mahzarında vakf-ı mezbûr mütevellîsi Abdülfettâh Efendi hâzır olduğu hâlde tasarrufumuzda olup işbu akd-i meclis olunan menzil vakf-ı mezbûrun bir tarafı baʻzan Ebûbekir Çelebi menzili ve baʻzan vakf-ı mezbûrdan müvekkile-i mezbûrenin <<ve bir tarafdan tarîk-i âm ile mahdûd>> [18a] tasarrufunda olan bahçe ve bir tarafı vakf-ı mezbûrdan kezâlik müvekkile-i mezbûrenin tasarrufunda olan bahçe ve bir tarafdan Salih Efendi menzili ve bir tarafdan tarîk-i âm ile mahdûd olup hudûd-ı mezkûr dâhilinde işbu müşâhed olan incir ağacına müntehî olan işbu mahallini müvekkile-i mezbûre Hatice Hatun fuzûlî bi-gayr-ı hakkın zabt eder deyü her biri daʻvâ eyledikde vekîl-i mezbûr es-Seyyid İsmail Ağa cevâbında zevcem müvekkile-i mezbûre Hatice’den mukaddem işbu arsaya bi’l-icâreteyn işbu yedimde olan mütevellî temessükleri mûceblerince on yedi seneden beri menzil-i mezbûra mutasarrıfe olan Emetullah nâm hatun muvâcehesinde ve baʻdehâ müddeʻiyân-ı mezbûrân muvâcehelerinde bilâ-nizâʻ tasarruf olunagelip ol müddetden beri her biri sükūt etmişler idi deyü müddeʻiyân-ı mezbûrânın müddeʻâlarını baʻde’l-inkâr müddeʻiyân-ı mezbûrân müddeʻâlarını bir vechile beyân edemediklerinden gayrı menzil-i mezbûra on yedi seneden beri mutasarrıfe olan mezbûre Emetullah ve baʻdehâ kendileri müddet-i mezkûrede bilâ-özr-i şerʻî sükūt üzere olduklarını her biri ikrâr ve iʻtirâf etdiklerinden sonra vekîl-i mezbûr es-Seyyid İsmail Ağa’nın irâʼet eylediği fetvâ-yı şerîfe mûcebince müddeʻiyân-ı mezbûrânın ikrâr ve iʻtirâfları üzere daʻvâları mesmûʻa olmamağla bî-vech muʻârazadan menʻ eylediğini mevlânâ-yı mezbûr mahallinde ketb ve tahrîr ve maʻan baʻs olunan ümenâ-i şerʻle meclis-i şerʻa gelip alâ-vukūʻıhî baʻde’l-inhâ ve’t-tenfîz huzûr-ı âlîlerine iʻlâm olundu. Bâkī fermân veliyyü’l-emrindir.<br><br>Fi’l-yevmi’s-sâbiʻ aşer min-Rebîʻi’l-âhir sene sittin ve miʼe ve elf.</p>          <br><a title="Önceki sayfa" style="text-decoration:none" href="./ayrmetin.php?idno=17109"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=17111"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=eyp182&bsm=eyp182b161"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=eyp182&bsm=eyp182o754"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>