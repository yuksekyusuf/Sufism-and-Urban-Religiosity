﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 1 Numaralı Sicil (H.919-927 / M. 1513-1521)<br>cilt: 1,&nbsp;sayfa: 348<br>Hüküm no: 623<br>Orijinal metin no: [97b-4]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Elhâc Sinan b. Gerson’un Çengelköy’de Fazlullah imâreti vakfından kiraladığı yere Mihal b. Dimitri’nin müdahalesinin men’ine ve yaptırdığı duvarın yıkılmasına dair.</b><br><br>Fasl Vech-i tezkiretü’l-hurûf oldur ki Elhâc Sinan b. Gerson? el-yahudî et-tabîb meclis-i şer‘a ez-zimmî Mihal b. Dimitri’[yi] ihzâr edip takrîr-i da‘vâ edip dedi kim karye-i Çengel’de Fazlullah imâreti evkāfından bir kıt‘a yer ki tahdîdden müstağnidir li-şehr lehâ ınde cîrânihâ zikr olan yeri mütevellî-i vakf olan Seferşah b. ( ) vakf için elli akçem alıp bana tapuya vermişdir takrîben on üç yıl vardır ki benim tapulu yerimdir dedikde gıbbe’l-inkâr mezkûr Mihal zikr olan yeri mezkûr Seferşah’dan sonra mütevellî olan Pîrî Çelebi’den takrîben beş yıl vardır ki tapuladım deyicek mezkûr Elhâc Sinan mahrûse-i Kostantiniyye’de nâ’ibü’ş-şer‘ olan Mevlânâ Salih b. Mustafa ünvân-ı bâ-mu‘anven kitâb-ı nakli? irâd edip zeyl-i kitâbda mestûr olan şuhûd-ı tarîk ki Şemseddin b. Ömer ve İsmail b. Mehmed’dir alâ vechi’l-hasm şehâdet edip mazmûn-ı nakilde Musa Çelebi b. Ömer el-emîn fî kapani’s-semek bi-medineti Kostantiniyye ve Mevlânâ Pîrî b. Ali et-tabîb fî darişşifâi bi’l-medineti’l-mezbûre li’n-nakl ve’t-tahvîl mezkûr Elhâc Sinan’ın min-cemî‘i’l-vücûh da‘vâsına muvâfık edâ-i şehâdet-i şer‘iyye edip gıbbe’t-tezkiyeti’ş-şer‘iyye ve’t-ta‘dîl şehâdetleri huzûr-ı şerîflerinde hayyiz-i kabûlde vâki oldukdan sonra hufyeten hâli inhâ etmişler mezkûr Mihal’in üzerine tafsîl üzere okunup şuhûdu’t-tarîk alâ vech-i tamâm şehâdet ettiklerinden sonra mezkûr Mihal mûmâ-ileyh hasmıyla şâhidân-ı mezbûrân mezkûr Mihal’in yüzüne şehâdet etmek için huzûr-ı şerîflerine beraber irsâl olundukdan sonra üç günden sonra varmadığın i‘lâm etmişler yine fakîre mürâfa‘a ediniz bundan evvel kadı nâ’ibi olan Mevlânâ Yusuf b. Evhad dahi arz-ı mezbûreyi mezkûr Elhâc Sinan’a hükm edip ve mezkûr Mihal’in üzerinde bina ettiği duvarları mûmâ-ileyh Elhâc Sinan talebiyle kal‘ etmeğe hükm ettiğine mûmâ-ileyh Mihal ikrâr edip ve hem mezkûr Elhâc Sinan dergâh-ı felek-iştibâhdan zikr olan duvarların kal‘ına hükm-i şerîf dahi irâd edip ve fahrü’l-ulemâi’l-mütebahhirîn Müftî Ali Çelebi b. Cemaleddin Efendi’nin sûret-i mezkûrede kal‘-ı bina etmek fetvâsın dahi ibrâz edip ber-mûceb-i şer‘-i şerîf ve hükm-i münîf zikr olan yer mezkûr Elhâc Sinan’a hükm olunup ve mezkûr Mihal’in üzerinde binâ ettiği duvarlar kal‘ına sâbıkā olan hükm-i şer‘î imzâ ve mukarrer kılındıkdan sonra sebt-i sicil olundu. Tahrîren fî’l-yevmi’r-râbi‘ fî şehr-i Recebi’l-mürecceb sene 925 Şuhûd Bekir b. Mustafa ve Musa b. Kudbeddin İsa b. İsmail Fakih ve Merdeha b. Yakub ve gayruhum</p>          <br><a title="Önceki sayfa" style="text-decoration:none" href="./ayrmetin.php?idno=44254"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=44256"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk001&bsm=usk001b348"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk001&bsm=usk001o536"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>