﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 97 Numaralı Sicil (H.1217-1225 / M. 1802-1810)<br>cilt: 83,&nbsp;sayfa: 461<br>Hüküm no: 342<br>Orijinal metin no: [124b-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Osmanlı ordusu için 42 adet Sirem arabası hazırlanması</b><br><br>Ordu-yı hümâyûna Sirem arabası tertîbi fermânı.<br><br>Akzâ kuzâtü’l-Müslimîn, evlâ vülâti’l-muvahhidîn, ma‘denü’l-fazli ve’l-yakīn, râfi‘u a‘lâmi’ş-şerî‘ati ve’d-dîn, vârisü ulûmü’l-enbiyâi ve’l-mürselîn, el-muhtassu bi-mezîd-i inâyeti’l-Meliki’l-mu‘în mevlânâ İstanbul Kādısı -zîdet fezâilühû- tevkī‘-i refî‘-i hümâyûn vâsıl olucak ma‘lûm ola ki<br><br>Sen ki mevlânâ-yı mûmâ-ileyhsin, el-hâletü hâzihî Moskov keferesi üzerine sefer-i hümâyûn-ı nusret-makrûnum tahakkukuna binâen müsta‘înen billâhi te‘âlâ Der-aliyye’mden ihrâcı musammem olan ordu-yı hümâyûnumda mevcûd olunup hidemât-ı lâzımede istihdâm olunmak için sâbıkı mûcebince müstevfî Sirem arabasının tertîbi lâzım geldiğine binâen Başmuhâsebe’den ihrâc ve derûn-ı emr-i şerîfime mevzû‘an irsâl olunan sûret-i defter mûcebince Âsitâne-i aliyyemden tertîb olunan kırk iki kıt‘a Sirem arabaları sâbıkı mûcebince yola girdikleri günden i‘tibâren ber-vech-i mu‘tâd îcâb eden ücretleri Ordu-yı hümâyûnum arabacıbaşısı yedinden verilmek şartıyla zikrolunan arabaları şimdiden tedârük ve bi-mennihî te‘âlâ işbu sene-i mübâreke Cumâdelevvel gurresinden evvelce Davutpaşa Sahrâsı’nda hazır bulunmasına irâde-i aliyyem ta‘alluk etmekle mûcebince amel ve hareket eylemeniz fermânım olmağın işbu emr-i âlî-şânım ısdâr ve ( ) ile irsâl olunmuşdur. İmdi bâlâda bast u beyân ve sûret-i defterde tasrîh u ayân kılındığı vechile kırk iki kıt‘a Sirem arabasının bargirleri güçlü ve kuvvetlü olarak tedârük ve gurre-i mâh-ı mezbûrdan mukaddemce Davutpaşa Sahrâsı’nda mevcûd bulunmasına ihtimâm ve dikkat eylemen bâbında fermân-ı âlî-şânım sâdır olmuşdur. Buyurdum ki: Hükm-i şerîfimle ( ) vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı münîfi üzere âmil olasın. Şöyle bilesin alâmet-i şerîfe i‘timâd kılasın.<br><br>Tahrîren fi’l-yevmi’l-hâmis-aşer [min]-Rebî‘i’l-âhir sene erba‘a [ve] işrîn ve mieteyn ve elf.<br><br>Kostantıniyye-i mahrûse</p>          <br><a title="Önceki sayfa" style="text-decoration:none" href="./ayrmetin.php?idno=32338"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=32340"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist097&bsm=ist097b461"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist097&bsm=ist097o593"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>