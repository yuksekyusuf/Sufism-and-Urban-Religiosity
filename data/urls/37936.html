﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 188<br>Hüküm no: 131<br>Orijinal metin no: [29a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Boyacı Halil Çelebi’nin hayattayken Şahbaz ve Feyzi’yi azat etmiş olduğu</b><br><br>Husûs-ı âti’l-beyanın mahâllinde istimâ‘ ve tahrîri için savb-ı şer‘-i enverden mezûnen Mevlânâ Mustafa Efendi b. el-merhûm Yahya Efendi irsâl olunup ol dahi mahmiye-i İstanbul’da Kepenekçi Sinan mahâllesinde sâkin iken bundan akdem vefât eden Boyacı Halil Çelebi b. el-Hâc Mehmed’in menziline varıp zeyl-i kitâbda muharrerü’l-esâmi Müslimîn huzûrlarında akd-i meclis-i şer‘-i şerîf ettikde müteveffâ-yı mezbûr rıkk-ı sâbıkını mu‘terife işbu uzun boylu, elâ gözlü, açık kaşlı, Rusiyyetü’l-asl, Müslimetü’l-millet, bâ‘isetü’l-kitâb Şahbaz bt. Abdullah meclis-i ma‘kūd-ı mezkûrda zâtları ta‘rîf-i şer‘î ile mu‘arrefe olup kendiye rık olup terekeden olmak üzere bi’l-verâse vâzı‘atü’l-yed olan müteveffâ-yı mezbûrun zevce-i menkûha-i metrûkesi Safiye Hatun bt. Abdullah ve sulbiye kebîre kızı Âişe Hatun mahzarlarında üzerlerine da‘vâ ve takrîr-i kelâm edip seyyidim müteveffâ-yı mezbûr Boyacı Halil Çelebi b. el-Hâc Mehmed b. Abdurrahman hayâtında fevtinden yirmi gün mukaddem câriye-i memlûkesi olduğum hâlde beni huzûr-ı Müslimînde hasbeten lillâhi te‘âlâ mâlından tahrîr ve i‘tâk ve silk-i harâir-i asliyât zümresine idrâc ve ilhâk edip ben hürre olmuş iken mezbûretân Safiye Hatun ve Âişe Hatun rık olup terekeden olmak üzere bana bi-gayrı hakkın vaz‘-ı yed ederler suâl olunup sebîlim tahliye olunmak matlûbumdur dedikde gıbbe’s-suâl mezbûretân cevâblarında mevsûfe-i mezbûreye rık olup terekeden olmak üzere vaz‘-ı yedlerini ikrâr lâkin ber-vech-i muharrer müdde‘âsını inkâr edicek müdde‘iye-i mezbûreden müdde‘âsına beyyine taleb olundukda udûl-i ahrâr-ı ricâl-i Müslimînden mahmiye-i mezbûrede Timurtaş mahâllesinde sâkin el-Hâc Mustafa b. el-Hâc Mehmed ve Mehmed Çelebi b. Mehmed ve Osman Çelebi b. Abdurrahman li-ecli’ş-şehâde meclis-i ma‘kūd-ı mezkûra hâzirûn olup isre’l-istişhâd fi’l-hakīka müteveffâ-yı mezbûr Boyacı Halil Çelebi b. el-Hâc Mehmed b. Abdurrahman hayâtında fevtinden yirmi gün mukaddem câriye-i memlûkesi işbu müdde‘iye-i mezbûre Şahbaz bt. Abdullah’ı huzûrumuzda hasbeten lillâli te‘âlâ mâlından tahrîr ve i‘tâk ve silk-i harâir-i asliyât zümresine idrâc ve ilhâk edip mevsûfe-i mezbûre sâir harâir-i asliyât gibi hürre olmuşdur, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm vâki‘ hâli mevlânâ-yı mezbûr mahâllinde tahrîr ba‘dehû ma‘an irsâl olunan Ali Çelebi b. Mehmed ve Halil b. Mehmed ile meclis-i şer‘a gelip alâ-vuku‘ihî inhâ ve takrîr etmeğin mâ-vaka‘a bi’t-taleb ketb olundu.<br><br>Fî 19 min-Cumâdelâhire sene 1143.<br><br>Şuhûdü’l-hâl: Abdülkadir Ağa b. İbrahim, Ahmed Çelebi b. Mehmed, Ali Ağa b. Mehmed, Mehmed Çelebi b. (°), Ali Çelebi b. el-Hâc Mustafa, Mustafa Çelebi b. Hasan<br><br>Kezâlik uzun boylu, kara gözlü, açık kaşlı, Gürciyetü’l-asl, Müslimetü’l-millet, bâ‘isetü’l-kitâb Feyzi bt. Abdullah, şâhidûn-ı mezbûrûn şehâdetleriyle ıtkına ba‘de’l-hükm ilâ-âhırihî.<br><br>Fi’t-târîhi’l-mezbûr li-seneti’l-merkūme.<br><br>Şuhûdü’s-sâbıkūn</p>          <br><a title="Önceki sayfa" style="text-decoration:none" href="./ayrmetin.php?idno=37935"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37937"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b188"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o580"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>