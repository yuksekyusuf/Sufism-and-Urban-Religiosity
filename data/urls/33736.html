﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 366<br>Hüküm no: 309<br>Orijinal metin no: [60a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Ağa b. Osman ile Gül bt. Ohan’ın evleri arasındaki lağım sebebiyle anlaşmazlığa düştükleri</b><br><br>Lağım keşfi<br><br>Ma‘rûz<br><br>Sâdır olan fermân-ı âlîlerine imtisâlen zikri âtî husûsun mahâllinde lede’l-mu‘âyene keşf ve tahkīkı’çün savb-ı şer‘-i enverden irsâl olunan Kâtib es-Seyyid Ahmed Efendi dâ‘îleri dergâh-ı mu‘allâ kapıcıbaşılarından hâlâ İhtisâb Ağası Mustafa Ağa bendeleri tarafından mürsel Kuloğlu diğer Mustafa ve hâssa mi‘mârı hulefâsından Derviş Ali ve Mustafa Tahir Halîfeler ile nezâret-i dâ‘îlerinde olan evkāfdan merhûme Esma Hanım Mekteb-i şerîfi vakfı müsakkafâtından İstanbul’da Ahırkapı dâhilinde Akbıyık mahallesinde vâki‘ zikri câ’î münâza‘un-fîh olan menzile varıp cerîdede mazbûtü’l-esâmî Müslimîn huzûrlarında akd-i meclis-i şer‘-i âlî ettikde sahib-i arzuhâl el-Hâc Ömer Ağa b. Mustafa nâm kimesne meclis-i ma‘kūd-ı mezkûrda derûn-ı arzuhâlde isimleri mezkûr es-Seyyid İbrahim Ağa b. es-Seyyid Osman ile şahsı mu‘arrefe Gül bt. Ohan Nasrâniye muvâcehelerinde vakf-ı mezbûr mütevellîsi hâlâ sadr-ı Anadolu fazîletlü inâyetlü el-Hâc Mehmed Sadullah Efendi hazretleri taraflarından mürsel vekîl-i şer‘îleri Mehmed Ağa b. İbrahim ile mersûme Gül Nasrâniyenin menziline bâ-re’y-i mütevellî müşârün-ileyh istiğlâlen mutasarrıf olan Sahtiyâncı Ohannes v. Karabet hazır oldukları hâlde işbu derûnunda akd-i meclis-i şer‘-i âlî olunup bi’l-icâreteyn taht-ı tasarrufumda olan bir bâb vakıf menzilimin kârizi kadîmden beri mersûme Gül Nasrâniyenin mutasarrıfe olduğu menzilinin açıklık mahalli ve mezbûr es-Seyyid İbrahim Ağa’nın dahi menzili tahtından tarîk-ı âmda vâki‘ kebîr lağıma cereyân ile gelmişiken bu esnâda mersûme Gül Nasrâniye kendi menzili derûnunda tahte’l-arz cereyân eden lağım-ı mezkûru bi-gayr-ı vech seddetmekle tefrîğ ve tathîri husûsunda olacak mesârifi ben mâlımdan teberru‘an harc etmek üzre lağım-ı mezkûrun kadîmi vechile küşâd ve icrâ ettirilmesi matlûbumdur dedikde evvel-emirde istikşâf-ı hâl için bu makūle husûsa vukūf ve ıttılâ‘ları olan usta ve lağımcı tâifesinden Mustafa b. Musa ve Bâyezid b. Halil nâm kimesneler ma‘rifetleri ve mi‘mârân-ı mezbûrân rü’yet ve nezâretleriyle baca küşâd ettirildikde fi’l-vâki‘ mahâll-i mezkûrda mine’l-kadîm lağım-ı mezkûr cereyân edegeldiği lede’l-keşf ve’l-mu‘âyene zâhir ve merkūmûnun ihbârlarıyla mütehakkık ve bâhir olduğundan mâ‘adâ vech-i meşrûh üzre lağım-ı mezkûr kadîm olup bu esnâda bi-gayr-ı vech sed edildiğini mersûme Gül Nasrâniye ikrâr ve i‘tirâf ve hâzır-ı mersûm Ohannes zimmî tasdîk eylediğini kâtib-i merkūm mahâllinde ketb ve tahrîr ve ma‘an meb‘ûs ümenâ-i şer‘ ve mi‘mârân-ı mezbûrân ile meclis-i şer‘a gelip tarafeyn hazır oldukları hâlde alâ-vukū‘ihî inhâ ve takrîr etmekle bu sûretde olan lağım-ı mezkûru bi-gayr-ı vech sedde kādire olmadığı Nasrâniye-i mesfûreye tefhîm olunmağın mûcibince lağım-ı mezkûrun kadîmi üzre icrâsı iktizâ eylediği İstanbul Mahkemesi’nden huzûr.<br><br>Fî 15 Ş sene [1]242<br><br>[Beyaz]</p>          <br><a title="Önceki sayfa" style="text-decoration:none" href="./ayrmetin.php?idno=33735"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33737"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b366"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o561"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>