﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 148 Numaralı Sicil (H. 1241-1242 / M. 1826-1827)<br>cilt: 90,&nbsp;sayfa: 336<br>Hüküm no: 283<br>Orijinal metin no: [55a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Kostandi v. Zahraki’nin, ev tamiri bedelinden Fâtıma bt. Abdullah ile 500 guruşa sulh olduğu</b><br><br>Menzil keşfi ve ta‘mîr masrafından 500 guruşa sulh<br><br>Ma‘rûz<br><br>Sâdır olan fermân-ı âlî-şâna imtisâlen zikri câ’î husûsun mahâllinde ketb ve tahrîri’çün cânib-i şer‘-i nebevîden me’zûnen irsâl olunan Kâtib Hasan Şükrü Efendi dâ‘îleri [ve] hâssa mi‘mârı hulefâsından es-Seyyid Mehmed Râşid ve İsmail Halîfeler ile İstanbul’da Bâb-ı Âsafî kurbünde Lala Hayreddîn mahallesinde Şengül Hamamı karşısında vâki‘ Hallâcbaşı zevcesi demekle arîfe Fâtıma bt. Abdullah nâm hatunun mutasarrıfe olduğu bir bâb menzile varıp huzûr-ı Müslimînde akd-i meclis-i şer‘-i âlî ettikde arzuhâlde isimleri mezkûr kendi nefsinden asîl ve şerîki olup neccâr tâifesinin İstanbul kolu neferâtından Bakkal karyeli Kostandi v. Deli Nikola zimmî tarafından husûs-ı âtîde vekîl olduğu es-Seyyid Ebûbekir b. Mustafa ve Karahisârî el-Hâc Ahmed b. Hüseyin nâm kimesneler şehâdetleriyle ber-nehc-i şer‘î sâbit olan diğer Kostandi v. Zahraki nâm zimmî meclis-i ma‘kūd-ı mezkûrda sahibe-i arzuhâl mezbûre Fâtıma Hatun muvâcehesinde biz bundan akdem mezbûre Fâtıma Hatun’un bi-şartı’r-rücû‘ emriyle muhterik arsa üzerine müşterek mâlımızdan üç bin iki yüz guruş sarfla menzil-i mezkûru müceddeden binâ ve inşâ ve ba‘zı noksanıyla terk etmemizle ol vechile menzil-i mezkûrun heyet-i mevcûdesine mâlımızdan masrûfumuz olup mezbûrun zimmetinde bi’l-mürâca‘a alacak hakkımız olan meblağ-ı mezkûr üç bin iki yüz guruşun bin sekiz yüz yetmiş sekiz guruşunu mukaddemâ ceste ceste bize edâ ve teslîm biz dahi yedinden ahz ü kabz etmemizle bâkīsi olan bin üç yüz yirmi iki guruşu mezbûre Fâtıma Hatun’dan bi’l-asâle ve bi’l-vekâle hâlâ taleb ederim deyü tesâddî eylediğim da‘vâmdan bâ-vesâtat-ı muslihîn mezbûre Fâtıma Hatun ile bi’t-tav‘ ve’r-rızâ beş yüz guruş üzerine bi’l-asâle ve müvekkilim mersûma izâfetle bi’l-vekâle sulh olduğumda ol dahi sulh-ı mezkûru ba‘de’l-kabûl bedel-i sulh-ı mezkûrdan mâ‘adâ sekiz yüz yirmi iki guruşa ve bi’l-cümle husûs-ı mezkûra ve sâir beynimizde cereyân eden cemî‘ hukūk-ı şer‘iyeye müte‘allika âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile bi’l-asâle ve bi’l-vekâle ibrâ ve ıskāt ve her birimiz ber-vech-i muharrer âharın asâleten ve vekâleten ibrâsını kabûl eyledik deyü ba‘de’l-ikrâr ve’t-tasdîk ibrâdan müstesnâ bedel-i sulh-ı merkūm beş yüz guruşun yüz guruşunu işbu meclis-i ma‘kūd-ı mezkûrda bana edâ ve teslîm ben dahi <<bi’l-asâle ve bi’l-vekâle ibrâ ve ıskāt ve her birimiz ber-vech-i âharın ibrâsını asâleten ve vekâleten kabûl eyledik deyü ba‘de’l-ikrâr ve’t-tasdîk ibrâdan müstesnâ bedel-i sulh-ı merkūm beş yüz guruşun yüz guruşunu işbu meclis-i ma‘kūd-ı mezkûrda bana edâ ve teslîm ben dahi>> yedinden bi’l-asâle ve bi’l-vekâle ahz ü kabz etmemle bakīsi olan dört yüz guruşu mezbûre Fâtıma Hatun’un hâlâ ve def‘aten bize edâya iktidârı olmayıp ber-vech-i âtî tecîl ve taksîte tâlibe olduğunda ben dahi meblağ-ı bâkī-i mezkûr dört yüz guruşun iki yüz guruşunu işbu târih-i i‘lâm şehri gāyetinde ve iki yüz guruşunu dahi şehr-i âtî Şa‘bâni’l-mu‘azzamının on beşinci günü bana edâ ve îfâ etmek üzre rızâmla mezbûre Fâtıma Hatun’u bi’l-asâle ve bi’l-vekâle tecîl ve taksît eyledim dediğini mezbûre Fâtıma Hatun tasdîk ve ecl-i mezkûru kabûl ve meblağ-ı bâkī-i mezkûr dört yüz guruşu ber-vech-i muharrer müeccelen ve mukāssatan dâyin-i asîl ve vekîl-i mersûma tamamen edâ ve îfâya ta‘ahhüd eylediğini kâtib-i merkūm dâ‘îleri mahâllinde ketb ve tahrîr ve ma‘an meb‘ûs ümenâ-i şer‘le meclis-i şer‘a gelip tarafeyn hazır oldukları hâlde tasdîklerine mukārin alâ-vukū‘ihî inhâ ve takrîr eylediği ba‘de’t-tenfîz İstanbul Mahkemesi’nden huzûr.<br><br>Fî 12 B sene 1242<br><br>Nüshateyn<br><br>[Beyaz Beyaz]</p>          <br><a title="Önceki sayfa" style="text-decoration:none" href="./ayrmetin.php?idno=33709"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33711"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist148&bsm=ist148b336"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist148&bsm=ist148o566"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>