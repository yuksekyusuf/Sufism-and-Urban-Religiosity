﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 18 Numaralı Sicil (H. 1086-1087/M. 1675-1676)<br>cilt: 18,&nbsp;sayfa: 313<br>Hüküm no: 295<br>Orijinal metin no: [75a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>İbrahim Beşe b. Osman’ın öldükten sonra malının üçte birini hayrına harcaması için kardeşi Hüseyin’i vasî tayin ettiği</b><br><br>Mahmiye-i İstanbul’da Bıçakçı mahallesinde sâkin bundan akdem Karadeniz’de garîkan vefât eden İbrahim Beşe b. Osman’ın verâseti? zevce-i metrûkesi Ayşe bt. Hüseyin [ve] vâlidesi Raziye hâtunlara [ve] li ebeveyn er karındaşları el-Hâc Hüseyin ve Ebûbekir ve li ebeveyn kız karındaşı Fâtıma’ya münhasıra olduğu şer‘an sâbit oldukdan sonra mezbûre Ayşe’nin li ebeveyn er karındaşı ve tarafından husûs-ı âti’l-beyâna vekîl olduğu nehc-i şer‘î ve tarîk-i mer‘î üzre sâbit olan Mehmed b. Hüseyin nâm kimesne meclis-i şer‘-i şerîfde müteveffâ-yı mezbûrun vasiyy-i muhtârı olmağla terekesine vâzı‘ü’l-yed olan bâ‘is-i hâze’l-kitâb mezbûr el-Hâc Hüseyin nâm kimesne mahzarında bi’l-vekâle üzerine da‘vâ ve takrîr-i kelâm edip mezbûr el-Hâc Hüseyin müteveffâ-yı mezbûrun terekesinden ber mûceb-i defter-i kassâm elli dört bin akçenin otuz altı bin akçesinden müvekkile-i mezbûre Ayşe[’nin] hisse-i şer‘iyyesini ahz u kabz edip on sekiz bin akçesinden hisse-i şer‘iyye olan dört bin beş yüz akçe mezbûr el-Hâc Hüseyin yedinde kalmağla hâlâ mezbûr Hüseyin’e suâl olunup meblağ-ı mezbûr dört bin akçeyi bana teslîme tenbîh olunmak matlûbumdur dedikde gıbbe’s-suâl mezbûr el-Hâc Hüseyin cevâbında karındaşım İbrahim Beşe hayâtında bi emrillâhi te‘âlâ dâr-ı fenâdan [dâr-ı] ibkāya intikāl ettiğimde sülüs malımı kabz edip vücûh-ı hayrâta sarf eyle deyû beni vasiyy-i muhtâr nasb [ve] ihtiyâr edip ben dahi vesâyet-i mezbûreyi kabûl ettiğimden sonra mezbûr İbrahim Beşe musırran fevt olmağla meblağ-ı mezbûr on sekiz bin akçeyi müteveffâ-yı mezbûrun vasiyyeti mûcebince ahzetmiş idim deyû def‘ ile mukābele edicek gıbbe’l-istintâk ve’l-inkâr mezbûr el-Hâc Hüseyin’den def‘-i mezbûru mübeyyine beyyine taleb olundukda mahalle-i mezbûre sükkânından Mehmed b. Musa ve Ebûbekir b. Osman ile Fâtıma bt. Osman ve Emine bt. Oruc nâm hâtunlar li ecli’ş-şehâde meclis-i şer‘a hâzırûn olup istişhâd olunduklarında fi’l-hakīka müteveffâ-yı mezbûr İbrahim Beşe hayâtında dâr-ı fenâdan dâr-ı bekāya intikāl eylediğimde sülüs malımı kabz edip vücûh-ı hayrâta sarf eyle deyû mezbûr el-Hâc Hüseyin’i bizim huzûrumuzda vasiyy-i muhtâr nasb ve ihtiyâr edip mezbûr el-Hâc Hüseyin dahi vesâyet-i mezbûru kabûl ettiğinden sonra mezbûr İbrahim Beşe musırran vefâtetmiş idi biz bu husûsa bu vech üzre şâhidleriz, şehâdet dahi ederiz deyû her biri edâ-i şehâdet-i şer‘iyye ettiklerinde ba‘de’t-ta‘dîl şehâdetleri makbûle olmağın mûcebince müdde‘î-i mezbûr ber vech-i muharrer mu‘ârazadan men‘ olunup mâ vaka‘a bi’t-taleb ketb olundu. Fi’l-yevmi’s-sâdis min şehri [Rebî‘i]levvel li sene seb‘a ve semânîn ve elf.<br><br><br>Şuhûdü’l-hâl: El-Hâc Musa b. Oruc, el-Hâc Ahmed b. Osman, Ahmed Beşe b. Mehmed, el-Hâc Fazlullah b. Mehmed, Mustafa Çelebi b. Ali, Mustafa Beşe b. Mehmed ve gayruhüm mine’l-hâzırîn.</p>          <br><a title="Önceki sayfa" style="text-decoration:none" href="./ayrmetin.php?idno=27629"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=27631"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist018&bsm=ist018b313"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist018&bsm=ist018o748"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>