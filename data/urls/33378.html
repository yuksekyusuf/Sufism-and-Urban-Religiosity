﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 147 Numaralı Sicil (H. 1241-1242 / M. 1826)<br>cilt: 89,&nbsp;sayfa: 123<br>Hüküm no: 94<br>Orijinal metin no: [29a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mestçi es-Seyyid Osman Ağa’nın, kahve dükkânı eşyasını es-Seyyid Halil b. Mehmed ile zevcesinden gedik olmak şartıyla aldığı</b><br><br>Ma‘rûz<br><br>Asâkir-i Mansûre-i Muhammediye’den Davud Ağa takımında cânib-i yesârdan altıncı yüz başıda beşinci on başı Kara Hisâr-ı Şarkīli es-Seyyid Halil b. Mehmed nâm kimesne meclis-i şer‘-i münîrde kendi nefsinden asîl ve zevcesi Zeliha Hatun bt. Mehmed Said tarafından husûs-ı âtîde vekîl olduğu zât-ı merkūmu ârifân Hâfız İsmail Efendi b. Abdullah ve Mehmed Nuri b. Mehmed şehâdetleriyle sâbit olan Mestçi es-Seyyid Osman Ağa b. es-Seyyid Halil mahzarında İstanbul’da Sultan Mehmed Hân aleyhi’r-rahmeti ve’l-gufrân hazretleri câmi‘-i şerîfi civârında Deve Hânı kurbünde vâkı‘ bir tarafdan Necîbe Hanım bt. Abdullah Efendi Konağı ve bir tarafdan Sultân Mehmed Hân hazretlerinin imâreti duvarı ve bir tarafdan kafesçi dükkânı ve taraf-ı râbi‘i tarîk-i âm ile mahdûd şehriye altı guruş kirâ-yı kadîmeli mezbûre Necîbe Hanım’ın bâ-temessük-i mütevellî bi’l-icâreteyn mutasarrıfe olduğu bir bâb kahve derûnunda mevcûde aklâm-ı pâdişâhîde mukayyed olmayan beş Kütahya fincanı ve dokuz tombak zarf ve beş germeşik çubuk bir nühâs mangal ve bir çekmece ve sâir âlât-ı lâzıme-i ma‘lûme zevcân-ı mezbûrânın bi’l-münâsafa iştirâken ve şâyi‘an emvâlleri olmağla âlât-ı muharrere-i mezkûre gedik olmak şartıyla mezbûr es-Seyyid Osman Ağa’ya bi’l-asâle ve bi’l-vekâle iki bin üç yüz guruşa iki yüz kırk senesi Zilka‘detü’ş-şerîfesinin on yedinci günü bana bey‘ ve teslîm ben dahi yedinden bi’l-asâle ve bi’l-vekâle ahz ve kabz etmiştim lâkin şart-ı mezkûr ile olan bey‘-i mezbûr fâsid olduğundan mâ‘adâ dükkân-ı mezkûrun mutasarrıfesi mezbûre Necîbe Hanım beni dükkân-ı mezkûrdan ihrâc ve dükkân-ı mezkûru zabt etmekle âlât-ı lâzıme-i muharrere-i mezkûreyi yedimden ba‘de’l-ahz medfû‘um olan meblağ-ı mezkûr iki bin üç yüz guruşu mezbûr es-Seyyid Osman Ağa’dan bi’l-asâle ve bi’l-vekâle taleb ederim deyu tasaddî eylediğim da‘vâmdan bâ-tavassut-ı muslihîn mezbûr es-Seyyid Osman Ağa ile bi’t-tav‘ ve’r-rızâ bin sekiz yüz guruş üzerine sulh olduğumda ol-dahi bi’l-asâle ve bi’l-vekâle sulh-i mezkûru ba‘de’l-kabûl bedel-i sulh-i mezkûrdan mâ‘adâ ziyâdesi olan beş yüz guruşa ve eşyâ-i muharrere-i mezkûreden mâ‘adâ sâir cemî‘-i hukūk-ı şer‘iyyeye müte‘allıka âmme-i da‘vâdan tarafeynden her birimiz âharın zimmetini ibrâ-i âmm-ı sahîh-i şer‘î ile bi’l-asâle ve bi’l-vekâle ibrâ ve ıskāt ve her birimiz ber-vech-i muharrer âharın asâleten ve vekâleten ibrâsını kabûl eyledik deyu ba‘de’l-ikrâr ve’t-tasdîk ibrâdan müstesnâ bedel-i sulh-i mezkûr bin sekiz yüz guruşu müdde‘î-i merkūm es-Seyyid Halil edâ ve teslîm-birle eşyâ-i muharrere-i mezkûreyi bi-a‘yânihâ asîl ve vekîl-i mezbûra red ve teslîm etmek üzere tarafeyne tenbîh olunduğu İstanbul Mahkemesi’nden huzûr.<br><br>Fî 25 Z sene [1]241</p>          <br><a title="Önceki sayfa" style="text-decoration:none" href="./ayrmetin.php?idno=33377"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=33379"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist147&bsm=ist147b123"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist147&bsm=ist147o181"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>