﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 59 Numaralı Sicil (H. 1143 / M. 1730-1731)<br>cilt: 64,&nbsp;sayfa: 496<br>Hüküm no: 420<br>Orijinal metin no: [95a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Ahmed’in, vefat eden Mehmed’in vekili olduğunu ispatladığı</b><br><br>Fi’l-asl vilâyet-i Anadolu’da Harput kazâsına tâbi‘ Helezor karyesi ahâlîsinden olup mahmiye-i İstanbul’da Uzun Şüca‘ mahâllesinde sâkin iken bundan akdem vefât eden el-Hâc Mehmed’in babası Ali’nin tarafından ber-vech-i âtî vekâlet iddi‘â eden işbu bâ‘isü’l-kitâb Ahmed b. ( ) meclis-i şer‘-i şerîf-i enverde müteveffâ-yı mezbûrun evlâd-ı sıgārının bâ-hüccet-i şer‘iyye vasiyy-i muhtârı olmağla terekesine bi’l-vesâye vâzı‘atü’l-yed olan Emine Hatun bt. Mehmed’in oğlu ve tarafından müseccel vekîli Mehmed Çelebi b. İbrahim mahzarında bi’l-vekâle üzerine da‘vâ ve takrîr-i kelâm edip müteveffâ-yı mezbûr el-Hâc Mehmed vekîli olduğum karye-i mezbûrede sâkin Ali b. Abdullah b. Abdullah’ın firâşından hâsıl ve zevcesi müteveffiye Âişe bt. Süleyman’dan mütevellide sulbî oğlu olup maskat-ı re’si karye-i mezbûredir ve müteveffâ-yı mezbûrun verâseti müvekkilim mezbûr ile mahâlle-i mezbûrede sâkine zevce-i menkûha-i metrûkesi Âişe Hatun bt. İbrahim ile sulbî sagīr oğlu Mustafa ve sulbiye sagīre kızı Hanife’ye münhasıra olmağla müvekkilim mezbûr Ali südüs hisse-i şer‘iyyesini tereke-i müteveffâ-yı mezbûra vâzı‘ü’l-yed olanlardan taleb ü da‘vâ ve ahz u kabza ve kendüye îsâle ve lede’l-iktizâ sulh ve ibrâya ve bunlar mevsûf olduğu umûrun küllîsine karye-i mezbûrede huzûr-ı Müslimînde beni vekîl ve nâib-i menâb nasb u ta‘yîn ettikde ben dahi vekâlet-i mezbûreyi kabûl etmeğin hâlâ vasiyye-i mezbûre Emine Hatun tereke-i müteveffâ-yı mezbûra vaz‘-ı yed edip müvekkilim mezbûrun südüs hisse-i şer‘iyyesini bana teslîmden imtinâ‘ eder suâl olunsun dedikde gıbbe’s-suâl vekîl-i mezbûr cevâbında müvekkilesi mezbûre Emine Hatun tereke-i müteveffâ-yı mezbûra ber-vech-i muharrer vaz‘-ı yedini ikrâr lâkin müvekkil-i mezbûrun ber-vech-i mübeyyen verâseti ve müdde‘î-i mezbûrun vekâletini inkâr edicek müdde‘î-i mezbûrdan müdde‘âsına beyyine taleb olundukda udûl-i ahrâr-ı ricâl-i Müslimînden fi’l-asl karye-i mezbûr sükkânından olup mahmiye-i mezbûrede Kumkapı kurbünde sâkin Ali b. Receb ve İbrahim Beşe b. Halil li-ecli’ş-şehâde meclis-i şer‘a hâzırân olup isre’l-istişhâd fi’l-hakīka müteveffâ-yı mezbûr el-Hâc Mehmed müvekkil-i mezbûr Ali b. Abdullah b. Abdullah’ın firâşından hâsıl ve zevcesi müteveffiye Âişe bt. Süleyman’dan mütevellid sulbî oğlu olup ve maskat-ı re’si Harput kazâsına tâbi‘ Helezor karyesidir ve müteveffâ-yı mezbûrun verâseti müvekkil-i mezbûr Ali ile zikr olunan Uzun Şüca‘ mahâllesinde sâkine zevce-i menkûha-i metrûkesi Âişe Hatun bt. İbrahim ve sulbî sagīr oğlu Mustafa’ya ve sulbiye sagīre kızı Hanife’ye münhasıradır, gayrı vâris ve terekesine müstahakk-ı âhar olduğu ma‘lûmumuz değildir mezbûr Ali müteveffâ-yı mezbûrun terekesine vâzı‘ü’l-yed olanlardan taleb ve da‘vâ ve ahz u kabza ve kendüye îsâle ve lede’l-iktizâ sulh ve ibrâya ve bunlar mütevakkıf olduğu umûrun küllîsine tarafeynden işbu müdde‘î-i mezbûr Ahmed karye-i mezbûrede bizim huzûrumuzda vekîl ve nâib-i menâb nasb u ta‘yîn edip ol dahi muvâcehesinde vekâlet-i mezbûreyi kabûl ve merâsimini edâya ta‘ahhüd ve iltizâm eyledi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iyye ettikde ba‘de’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm mâ-vaka‘a bi’t-taleb ketb olundu.<br><br>Fî 19 min-Şa‘bân sene 1143.<br><br>Şuhûdü’l-hâl: Mehmed Çelebi b. Hüseyin, Hasan Beşe b. Abdullah, Halil Çelebi b. Ahmed, Mustafa Çelebi b. el-Hâc Ahmed, Ahmed Çelebi b. Hasan</p>          <br><a title="Önceki sayfa" style="text-decoration:none" href="./ayrmetin.php?idno=38224"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=38226"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm059&bsm=ksm059b496"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm059&bsm=ksm059o513"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>