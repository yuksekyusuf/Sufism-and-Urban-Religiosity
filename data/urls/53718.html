﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Üsküdar Mahkemesi 531 Numaralı Sicil (H. 1204-1207 / M. 1790-1793)<br>cilt: 81,&nbsp;sayfa: 470<br>Hüküm no: 693<br>Orijinal metin no: [57b-4]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Mühtedî Doktor Mustafa’nın bulunduğu mahalleden çıkarıldığı</b><br><br>Ma‘rûz;<br><br>Medîne-i Üsküdar’da Rum Mehmedpaşa mahallesinde sâkin Veznedâr İbrahim’in kayınvâlidesi Emine bt. Süleyman nâm hatunun medîne-i mezbûrede Büyükhamam karşısında Tabib mühtedî Mustafa ile medîne-i mezbûre mahkemesinde Dîvân-ı âlî’de ve Çarşamba günü arz odasında merkūm mühtedî Mustafa mezbûr İbrahim’in menzilinde leyl ü nehâr tek ü tenhâ mütemekkin olup ol-vechile envâ‘-ı erâcîf ve havâdis-i mâ-lâ-yenbâgîyi mûcib hâlâta bâdî olur töhmetiyle müttehem oldukları bi’d-defa‘ât mürâfa‘a ve münâza‘a ve husûmetleri şuyû‘una binâen tabîb-i merkūm dükkânından ihrâc ve fî-mâ ba‘d Üsküdar’a ayak basmamak üzere mahâll-i âhara nakl ile terbiye ve iz‘âcı bâbında temîn-i ibâd ve tathîr-i bilâd içün tarafımıza hitâben beyaz üzerine sudûr olan fermân-ı isâbet-nişân-ı âlîlerine imtisâlen merkūm meclis-i şer‘a ihzâr ve ahâli ve hem-civârları mahzarında tabîb-i merkūmu ber-mantûk-ı emr-i âlî dükkânından ihrâc ve bu günden sonra kat‘a Üsküdar’a ayak basmayıp ve Üsküdar’da bulunur ise tedîb ve gûş-mâl olunacağını gereği gibi kendiye tenbîh ve tekîd ve tahzîr ve teşdîd olundukda ol dahi dükkânında olan bi’l-cümle eşyâsını hâzır bi’l-meclis kalfası Yarasimon nâm zimmîye bey‘ ü teslîm ile dükkân-ı mezkûrdan hurûc ve bu günden sonra vech-i muharrer Üsküdar’a ayak basmamak üzere ta‘ahhüd ve bu vechile mazhar-ı da‘avât-ı hayriye-i ahâliye bâ‘is ve bâdî olduğu mübâşiri kapıkethudâsı iltimâsıyla huzûr-ı âlîlerine i‘lâm olundu.<br><br>Fî-gurrei Zilka‘de sene 1205</p>          <br><a title="Önceki sayfa" style="text-decoration:none" href="./ayrmetin.php?idno=53717"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=53719"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=usk531&bsm=usk531b470"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=usk531&bsm=usk531o1041"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>