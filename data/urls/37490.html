﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Kısmet-i Askeriye Mahkemesi 19 Numaralı Sicil (H. 1109-1110 / M. 1698-1699)<br>cilt: 58,&nbsp;sayfa: 687<br>Hüküm no: 546<br>Orijinal metin no: [127b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>İbrahim Çelebi’nin babasından kalan evdeki hissesini annesi Kaya Hatun’a sattığı</b><br><br>Husûs-ı âti’l-beyânın mahallinde ketb ü tahrîr iltimâs olunmağın kıbel-i şer‘-i mutahhardan me’zûnen Mevlânâ Abdurrahman Efendi b. el-mevlâ el-merhûm Ahmed Efendi irsâl olunup ol dahi mahmiye-i İstanbul’da Balat kapısı dâhilinde Molla Aşkī mahallesinde sâkin iken bundan akdem vefât eden eş-Şeyh Mustafa Efendi b. Mehmed b. Hüseyin Efendi’nin menziline varıp zeyl-i kitâbda isimleri mastûr Müslimîn huzûrlarında akd-i meclis-i şer‘-i şerîf ettikde müteveffâ-yı mezbûrun verâseti zevce-i menkûha-i metrûkesi Kaya Hatun bt. Abdulkadir Efendi’ye ve kebîr oğlu İbrahim Çelebi’ye ve müteveffâ-yı mezbûrun firâşından mezbûre Kaya Hatun’un batnında mütebeyyen hamle münhasıra oldukdan sonra mezbûr İbrahim Çelebi meclis-i ma‘kūd-ı mezbûrda zâtı mahalle-i mezbûre ahâlîsinden İmâm Yusuf Efendi b. Abdullah ve İsmail Çelebi b. Abdulkadir Efendi ta‘rîfleri ile mu‘arrefe olan bâ‘isetü’l-kitâb Kaya Hatun mahzarında ikrâr ve i‘tirâf edip babam müteveffâ-yı mezbûrun terekesi tahrîr olundukda tereke-i menkūlesinin esmânı on iki bin yedi yüz sağ akçeye bâliğ olup ve mahalle-i mezbûrede vâki‘ lede’l-ahâlî ve’l-cîrân ma‘lûmü’l-hudûd nısf menzilinin dahi kıymeti ba‘de’t-takvîm yirmi yedi bin akçede vâlidem mezbûre Kaya Hatun üzerinde karâr ettikden sonra zikr olunan on iki bin yedi yüz sağ akçenin on iki bin akçesi vâlidem Kaya Hatun’a mehr-i müeccel-i müsbeti içün verilip ve yedi yüz akçesi resm-i kısmet ve sâir mesârifa sarf olundukdan sonra menzil-i mezkûrun sümün-ı şâyi‘i vâlidem mezbûrenin ve sümünden bâkī kalan menzilin dahi nısfı mevkūfen haml-i mezbûr içün kalıp ve nısf-ı şâyi‘-i âharı dahi bana isâbet etmekle ben dahi nısf-ı şâyi‘ âhar hakkımı vâlidem mezbûreye tarafeynden îcâb ve kabûlü hâvî şurût-ı müfsideden ârî on iki bin sağ akçeye bey‘ ve teslîm ol dahi iştirâ ve tesellüm edip semeni olan meblağ-ı merkūm on iki bin akçeyi yedinden tamâmen alıp kabz eyledim ba‘de’l-yevm dâhil-i defter ve hâric ez-defter tereke-i menkūleden ve menzil-i mezkûreden hisseme isâbet eden cemî‘ mîrâs da‘vâsından vâlidem mezbûrenin zimmetini ibrâ-i âmm-ı katı‘u’n-nizâ‘ ile ibrâ eyledim dedikde gıbbe’t-tasdîk mezbûre Kaya Hatun dahi meclis-i ma‘kūd-ı mezbûrda oğlu mezbûr İbrahim Çelebi mahzarında ikrâr ve takrîr-i kelâm edip ben dahi dâhil-i defter ve hâric ez-defter terekeden hisseme isâbet eden cemî‘ mîrâs da‘vâsından oğlum mezbûr İbrahim Çelebi’nin zimmetini ibrâ-i âmm-ı katı‘u’n-nizâ‘ ile ibrâ ve ıskāt eyledim dedikde gıbbe’t-tasdîk vâki‘ hâli mevlânâ-yı mezbûr mahallinde tahrîr ba‘dehû ma‘an ba‘s olunan Mehmed Çelebi b. Ahmed ve Ahmed Çelebi b. Ali ile meclis-i şer‘a gelip alâ-vukū‘ihi inhâ ve takrîr etmeğin mâ-vaka‘a kayd şüd.<br><br>Fî 16 Cumâdelûlâ sene 1110.<br><br>Şuhûdü’l-hâl: Hasan Efendi b. Mustafa, el-Hâc Ali b. Mustafa, el-Hâc Ahmed b. Davud, el-Hâc Şa‘bân b. Abdullah</p>          <br><a title="Önceki sayfa" style="text-decoration:none" href="./ayrmetin.php?idno=37489"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=37491"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ksm019&bsm=ksm019b0687"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ksm019&bsm=ksm019o1117"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>