﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Beşiktaş Mahkemesi 63 Numaralı Sicil (H. 1061-1062 / M. 1651-1652)<br>cilt: 48,&nbsp;sayfa: 154<br>Hüküm no: 171<br>Orijinal metin no: [51a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Zenbolye bt. Tolo’nun arsasını gaspedip üzerine bina yapan Dimitri v. Pavlo’nun men‘i</b><br><br>Husûs-ı âti’l-beyânı mahallinde ketb ve istimâ‘ı iltimâs olunmağın bu fakīr hâssa mi‘mârlarından Üstâd Ahmed b. Abdülmennan ve Üstâd Mustafa b. Abdullah nâm kimesneler ve zeyl-i kitâbda muharreru’l-esâmî Müslimîn ile mahmiye-i Galata muzâfâtından kasaba-i Beşiktaş’a tâbi‘ Kuruçeşme nâm karyede sâkine Zenbolye bt. Tolo nâm Nasrâniyyenin menziline varılup akd-i meclis-i şer‘-i şerîf olundukda işbu râfi‘atü’l-vesîka mezbûre Zenbolye tarafından husûs-ı câ’i’z-zikre vekîl olup mahzar-ı hasm-ı câhidde İstoros v. Tarandafile ve Todori v. Dimitri nâm zimmîler şehâdetleri ile şer‘an vekâleti sâbite olan Yamandi v. Todori nâm zimmî meclis-i mezbûrda müvekkile-i merkūmenin câr-ı mülâsıkı olan Dimitri v. Pavlo nâm zimmî muvâcehesinde bi’l-vekâle üzerine da‘vâ ve takrîr-i kelâm edüp müvekkilem mersûme Zenbolye’nin babası olup bundan akdem hâlik olan mezbûr Tolo karye-i mezbûrede vâki‘ lede’l-ahâlî ve’l-cîrân ma‘lûmü’l-hudûd tûlen on iki zirâ‘ ve arzen dahi on iki zirâ‘ arsanın üzerinde vâki‘ bir bâb tahtânî odayı ve sofayı müştemil mülk menzilini bundan esbak bilâ-vâris hâlik olup metrûkâtı cânib-i beytü’l-mâle âid olan İstati nâm zimmîye on altı bin akçeye bey‘ ve kabz-ı semen eyleyüp ba‘de helâkihî mahmiye-i mezbûrede bi’l-fi‘il beytü’l-mâl emîni olan Mehmed Ağa nâm kimesne dahi menzil-i mezkûru mezbûr Dimitri’ye semen-i ma‘lûma bey‘ edüp ol dahi ber-vech-i muharrer iştirâ eyledikden sonra hâlâ mezbûr Dimitri hadden tecâvüz müvekkilem mezbûre Zenbolye’nin arz-ı hâliyesinden tûlen iki buçuk zirâ‘ ve arzen bir zirâ‘ arz-ı hâliyesini gasb ve üzerine ebniye ihdâs etmek ile mutasarrıfdır hâlâ yedinde olan mülknâme hüccetine ba‘de’n-nazar ve’l-mesâha suâl olunup mûcib-i şer‘îsi icrâ olunması matlûbumdur dedikde fi’l-vâki‘ hâlik-i merkūm İstati’nin iştirâ eylediği menzilin mülknâme hüccetine nazar olundukda min-külli’l-vücûh vekîl-i merkūmun takrîrine mutâbık olup ve merkūm Dimitri istintâk olundukda cevâbında fî-nefsi’l-emr hâlik-i mezbûr arsa-i mezbûreye zikr olunan hüccet ile mutasarrıf olup ba‘de helâkihî muhallefâtı beytü’l-mâle âid olup emîn-i merkūm dahi zikr olunan tûlen on iki zirâ‘ ve arzen dahi on iki zirâ‘ arsa-i hâliye üzerinde mebnî bir bâb odayı ve sofayı müştemil menzili semen-i ma‘lûma bana bey‘ edüp ben dahi vech-i muharrer üzere iştirâ eylediğime binâen tasarruf ederim deyü tecâvüzü münkir olmağın mi‘mârân-ı mezbûrân [51b] dahi münâza‘un-fih olan arz-ı mezkûru mesâha eylediklerinde fi’l-hakīka mersûm Dimitri müvekkile-i merkūme Zenbolye’nin arsasından tûlen iki buçuk zirâ‘ ve arzen bir zirâ‘ yerini gasb ve üzerine ebniye ihdâs eylemişdir deyü her biri ihbâr eylediklerinden sonra mûcibi ile ba‘de’t-tenbîh mâ-vaka‘a bi’t-taleb ketb olundu.<br><br>Tahrîren fî-gurreti min-Şa‘bâni’l-mu‘azzam li-sene isneteyn ve sittîn ve elf.<br><br>Şühûdü’l-hâl: Mustafa Efendi el-imâm, Musa Halîfe müezzin, Mehmed Beşe b. Şaban, Muslu Beşe [b.] Abdullah, Ali Çelebi [b.] Ferhad, İbrahim Beşe b. Kasım, İsmail Beşe b. Hasan, Mehmed Beşe [b.] Ramazan, Mustafa Beşe [b.] Mehmed ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=10332"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=10334"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bsk063&bsm=bsk063b154"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bsk063&bsm=bsk063o330"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>