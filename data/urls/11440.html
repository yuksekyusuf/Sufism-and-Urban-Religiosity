﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Evkaf-ı Hümâyûn Müfettişliği 1 Numaralı Sicil (H. 1016-1035 / M. 1608-1626)<br>cilt: 45,&nbsp;sayfa: 174<br>Hüküm no: 109<br>Orijinal metin no: [37a-1, Arapça]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Âmine Hatun bt. Halil’in vakfiyesi</b><br><br>Yu‘mel bi-mâ fîhi ınde sübûtihî ve ademi menâfîhi şer‘an ketebehü’l-fakīr Mehmed b. Sa‘deddin -ufiye anhümâ-<br><br>Yu‘mel bi-mazmûnihî ınde sübûtihî şer‘an harrerehü’l-fakīr İsa b. Zekeriya el-Kādî bi-asâkiri Rumeli -ufiye anhümâ-<br><br>Yu‘teberu mâ havâhu ınde sübûti fehvâhu ketebehü’l-fakīr İsa b. Mehmed el-Kādî bi-medîneti Kostantıniyye -ufiye anhümâ-<br><br>Yu‘teberu mâ fîhi ınde ademi menâfîhi ketebehü’l-fakīr Zeynelâbidîn el-Kādî bi-Kostantıniyye<br><br>Mâ fîhi sebete ledeyye ve vaddaha beyne yedeyye ve ene’l-abdü’l-fakīr Abdullah b. Hüdâverdi el-müvellâ hilâfeten bi-mahkemeti Davudpaşa bi-medîneti Kostantıniyyeti’l-mahmiye hummiyet ani’l-beliyye -ufiye anhümâ-<br><br>Elhamdü li-men lehü’l-hamdü ve’s-senâ, ve’s-salâtü ve’s-selâmü alâ-nebiyyihî Muhammedin eşrefü’l-verâ ve alâ-âlihî ve sahbihî nücûmi’l-hedyi mâ dâmeti’l-ardu ve’s-semâ, ammâ ba‘d, İşbu mazmûn ve meknûnunda vakıf ikrârını muhtevî sahîh ve şer‘î bir hüccettir. Bin altı senesi evâhir-i Muharremü’l-harâm tarihiyle müverrah ve Davudpaşa mahkemesi nâibi Mevlâna Abdurrahman b. Muharrem imzâsı ile mümzâ ve hatemiyle mahtûme vakfiyesi ile mahmiye-i Kostantıniyye mahallâtından Hâce Hatun mahallesinde vâki‘ menzilini vakfeden sâhibetü’l-hayrât ve râgıbetü’l-meberrât Âmine Hatun bt. Halil meclis-i şer‘-i şerîfi-i şâmihu’l-imâd ve mahfil-i dîn-i münîf-i râsihu’l-evtâda hâzıra olup şöyle ikrâr ve i‘tirâf eyledi ki, mahmiye-i Kostantıniyye mahallâtından Hâce Hatun mahallesinde kâin, fevkānî ve tahtânî iki bâb hâneyi, sundurmayı, su kuyusunu, kenîfi, bahçeyi, muhavvatayı, fevka’l-bâb fevkānî diğer bir bâb hâneyi müştemil, hudûdu bir tarafından Ahmed b. Abdullah mülkü, bir tarafından Fâtıma Hatun mülkü, bir tarafından Nefise Hatun mülkü, bir tarafından tarîk-ı âm ile mahdûd menzilini cümle hudûdu ve kâffe-i hukuku ile habs, tasadduk ve vakfeyledi. Menzil-i mezbûrda süknâyı evvelâ müddet-i hayâtınca kendisine, sonra atîkası Raziye bt. Abdullah’a, sonra evlâdına, evlâd-ı evlâdına şart etti… Hâl bu minvâl üzere iken vâkıfe-ı mezbûre vakf-ı akār İmâm-ı A‘zam Hazret-i Ebû Hanîfe-i Kûfî hazretleri yanında lâzım değildir diyerek vakfiyyetten rücû‘ edip menzil-i mezkûrun silk-i mülküne idhâlini talep ve mütevellî-yi mezkûrdan istirdâd eyledi. Mütevellî redden imtinâ‘ edince hâkim-i muvakki‘ü’l-kitâb huzûrunda murâfa‘a edip tarafeynden hüküm taleb ettiklerinde hâkim-i mûmâ-ileyh, cânib-i vakfı ihtiyâr edip menzil-i merkūmun vakfiyetinin lüzûmuna -âlimen bi’l-hilâf beyne’l-eimmeti’l-eşrâf- hükmetmekle vakf-ı mezbûr, bey‘i, hibesi ve îrâsı câiz olmayacak şekilde, müseccel, müebbed bir vakıf olarak bi’l-ittifâk evkāf-ı lâzimeden oldu. Fe-men beddelehû ba‘de mâ semi‘ahû el-âyetü.<br><br>Cerâ zâlike ve hurrire fi’l-yevmi’t-tâsi‘ min-şehri Zilka‘deti’ş-şerîfe min-şühûri sene semân ve aşara ve elf.<br><br>Şühûdü’l-hâl: Fahrü’l-eimme el-Hâc Ahmed Efendi b. Ali el-imâm, İbrahim Halife b. Nasuh el-müezzin, Yakub b. Abdi, el-Hâc Mehmed b. Abdullah, Mehmed b. İsmail, fahrü’l-müderrisîn Ahmed Efendi b. Mehmed Efendi, zahrü’l-müderrisîn Abdülkadir Efendi b. ( ), Receb b. Musa, Hasan b. Musa, Mehmed b. Mustafa, Halil b. Mustafa, el-Hâc Hüsrev b. Abdullah, Mustafa b. Abdullah el-cündî, Mehmed b. Mustafa ed-debbâğ, Hasan b. Abdullah el-cündî, Resul b. Hüdâverdi, Sır? Dede b. Hüdâverdi ve gayrühüm</p>          <br><a title="Önceki sayfa" style="text-decoration:none" href="./ayrmetin.php?idno=11439"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=11441"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=evk001&bsm=evk001b174"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=evk001&bsm=evk001o790"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>