﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 154 Numaralı Sicil (H. 1237-1246 / M. 1822- 1831)<br>cilt: 88,&nbsp;sayfa: 328<br>Hüküm no: 166<br>Orijinal metin no: [58b-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Yanmış olan Kumkapı Ermeni patrikhânesinin tamiri</b><br><br>Muhterik Ermeni patrikhânesi inşâsı’çün berât-ı âlîşândır.<br><br>Akzâ kuzâti’l-Müslimîn evlâ vülâti’l-muvahhidîn ma‘deni’l-fazli ve’l-yakīn râfi‘u a‘lâmi’ş-şerî‘ati ve’d-dîn vâris-i ulûmi’l-enbiyâi ve’l-mürselîn el-muhtassu bi-mezîd-i inâyeti’l-Meliki’l-Mu‘în mevlânâ İstanbul kādısı zîdet fezâiluhû ve kıdvetü’l-emâcid ve’l-a‘yân Hâssam mi‘mârbaşısı zîde mecdühû tevkī‘-i refî‘-i hümâyûn vâsıl olıcak ma‘lûm ola ki Dersa‘âdetimde Kumkapı’da kâin Ermeni patrikhânesi olan kenîse bundan akdem muhterik olup ol civârda mütemekkin Ermeni re‘âyâsı icrâ-yı âyînde meşakkate dûçâr olduklarından bahisle kenîse-i mezkûrun ta‘mîr ve inşâsına müsâ‘ade-i seniyyem erzân kılınmasını ve Dersa‘âdetimde mukīm Ermeni patriği bir kıt‘a memhûr arzuhâl takdîmiyle istid‘â etmekden nâşî husûs-ı mezbûr bi’l-fi‘l Şeyhülislâm ve müfti’l-enâm olan Kādızâde a‘lemü’l-ulemâi’l-mütebahhirîn efdâlü’l-fuzelâi’l-müteverri‘în Mevlânâ Mehmed Tahir edâmallâhu te‘âlâ fezâiluhûdan lede’l-istiftâ İstanbul’da Kumkapı’da vâkı‘a Nasârâ tâifesinin kenîse-i kadîmeleri âfet-i semâviye ile muhterik oldukda tâife-i mezbûre kenîse-i merkūmeyi vaz‘-ı kadîmi üzere ta‘mîr murâd ettiklerinde Surretü’l-fetâvâ’da Fe-izâ ahrakat hel-ta‘âdü ke’l-münhedimi fe-kā‘idetü’l-inhidâmi yaktezîhâ mefhûmu üzere tâife-i merkūma ta‘mîrden men‘ olunurlar mı el-cevâb olunmazlar deyü fetvâ-yı şerîfe verilip keyfiyet hâk-i pây-i merâhim-sâmi-yi mülûkâneme lede’l-arz verilen fetvâ-yı şerîfe mûcebince mesâğ-ı şer‘-i şerîf üzere ba‘de’l-inşâ tekrar mu‘âyene olunmak şartıyla ruhsat-ı seniyye-i cihândârânem erzân kılınarak ol bâbda hatt-ı hümâyûn-ı şevket-makrûn-ı pâdişâhânem sahîfe-pîrâ-yı sudûr olmağla verilen fetvâ-yı şerîfe ve şeref-rîz-i sudûr olan hatt-ı hümâyûn-ı mevhibe-makrûn-ı şâhânem mûcebince amel ve hareket olunmak fermânım olmağın imdi kenîse-i mezkûrun vaz‘-ı kadîmi kadden ve vüs‘aten bir karış ve bir parmak tecâvüz etmemek ve hîn-i inşâ ve tekmîlinde tekrar keşf ve mu‘âyene ettirilmek şartıyla mesâğ-ı şer‘-i şerîf olduğu üzere bilâ- terfî‘ velâ tevsî‘ inşâsına müsâ‘ade-i seniyye-i mülûkânem erzânî kılındığı ve bu vesîle ile vaz‘-ı kadîm ve hey’et-i asliyesinden hâric nesne ihdâsına bir vechile rızâ-i şerîfim olmadığı siz ki mevlânâ ve mi‘mârbaşı-yı mûmâ-ileyhâsız ma‘lûmunuz oldukda ber-vech-i muharrer amel ve harekete ihtimâm ve dikkat ve hilâf-ı şer‘-i şerîf vaz‘ ve hareketden be-gāyet tehâşî ve mücânebet eylemeniz bâbında fermân-ı âlîşânım sâdır olmuşdur. Buyurdum ki ( ) vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olasız. Şöyle bilesiz alâmet-i şerîfe i‘timâd kılasız.<br><br>Tahrîren fî-evâhiri şehri Recebi’l-ferd li-sene selâse ve erba‘în ve mi’eteyn ve elf.<br><br>Kostantıniyyeti’l-mahrûse.</p>          <br><a title="Önceki sayfa" style="text-decoration:none" href="./ayrmetin.php?idno=34072"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=34074"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist154&bsm=ist154b328"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist154&bsm=ist154o502"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>