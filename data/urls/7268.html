﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 197 Numaralı Sicil (H. 1162-1163 / M. 1749-1750)<br>cilt: 73,&nbsp;sayfa: 233<br>Hüküm no: 228<br>Orijinal metin no: [31a-2]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hüseyin Bey b. Sekbanbaşı Hasan Ağa ile Havva bt. Ahmed’in ortak oldukları çiftliklerinin kiracısı Ahmed Beşe b. Salih’de olan alacaklarını sulh yoluyla tahsil ettikleri</b><br><br>Bâ-mühr-i hazret-i efendi<br><br>Ma‘rûz<br><br>Sahibân-ı arzuhâl merhûm Sekbânbaşı Hasan Ağa’nın sulbî oğlu Hüseyin Bey asâleten ve zevcesi Havva bt. Ahmed b. İshak tarafından sulh ve ibrâ-yı âti’l-beyâna vekîl olduğu zât-ı mezbûreyi bi’l-ma‘rifeti’ş-şer‘iye ârifân Kapıkethudâsı Mustafa Ağa b. Hüseyin ve Serdengeçdi ağası Ahmed Ağa b. Abdürrezzak Ağa nâm kimesneler şehâdetleriyle mahzar-ı hasm-ı câhid-i şer‘îde sâbit ve sübût-ı vekâletine hükm-i şer‘î lâhık olan mezbûr Hüseyin Bey vekâleten dîvân-ı âlîlerinde ma‘kūd meclis-i şer‘de Ahmed Beşe b. Salih nâm kimesne mahzarında bin yüz elli sekiz senesinde müvekkilem mezbûre ile yedimizde ale’l-iştirâki’s-seviy mülkümüz olup Büyükçekmece nâhiyesine tâbi‘ Keşli nâm karyede vâki‘ ma‘lûmü’l-hudûd çiftliğimizi sene-i mezbûrede mezbûr Ahmed Beşe’ye yüz guruşa îcâr ol dahi istîcâr ve kabûl edip ba‘dehû sene-i mezbûre evâsıtında bi’t-terâzî fesh-i akd-i icâre çiftlik-i mezbûru ve derûnunda mevcûd âlât ve mahsûlât ve hayvanâtı tarafımızdan vekîlimiz olan gāib ani’l-meclis Veli Çelebi nâm kimesneye teslîm ve biz dahi mezbûr yediyle tesellüm ve kabz edip herbirimiz âharın zimmetini ibrâ ettikden sonra mezbûr Ahmed Beşe’nin çiftlik-i mezbûr derûnunda olan ma‘lûmü’l-mikdâr ağnamından ve sâir hayvanât ve mahsûlâtımızdan iznimiz ile âhara füruht eylediği ağnam ve mahsûlâtdan ba‘de külli’l-hesâb yedi yüz on guruş zimmetinde hakkımız kalıp hatta meblağ-ı mezbûr cihet-i mezkûreden deyni olduğunu ikrâr dahi etmekle taleb ederiz deyü bundan akdem mezbûrdan bi’l-asâle ve bi’l-vekâle da‘vâ eylediğimde ol dahi bi’l-külliye inkâr edip beynimizde ba‘de vukū‘ı’l-münâza‘a el-hâletü hâzihî mezbûr ile da‘vâ-yı mezkûremizden tavassut-ı muslihîn ile yüz altmış guruş bedel-i makbûza bi’l-asâle ve bi’l-vekâle sulh olup bâkī beş yüz elli guruşa ve sâir târih-i i‘lâma gelince beynimizde cereyân eden ahz u i‘tâ ve mu‘âmelât-ı şettâ ve hukūk-ı ma‘lûme ve mechûleye müte‘allika âmme-i de‘âvî ve kâffe-i mutâlebât ve eymân ve muhâsamâtdan mezbûr Ahmed Beşe’nin zimmetini bi’l-asâle ve bi’l-vekâle ibrâ-i âm ile ibrâ ve ıskāt eylediğimde ol dahi medfû‘u olan meblağ-ı mezbûr yüz altmış guruşa ve sâire müte‘allika âmme-i da‘vâdan benim ve müvekkilem mezbûrenin zimmetini ibrâ ve ıskāt ve herbirimiz âharın ibrâsını kabûl eyledik dediğini mezbûr Ahmed dahi tasdîk edip bu vechile kat‘-ı nizâ‘ eyledikleri huzûr-ı âlîlerine i‘lâm olundu.<br><br>Fî 22 min-Cumâdelâhire sene 1162</p>          <br><a title="Önceki sayfa" style="text-decoration:none" href="./ayrmetin.php?idno=7267"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=7269"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab197&bsm=bab197b233"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab197&bsm=bab197o630"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>