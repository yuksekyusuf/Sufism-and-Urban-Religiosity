﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">İstanbul Mahkemesi 22 Numaralı Sicil (H. 1107-1108 / M. 1695-1697)<br>cilt: 57,&nbsp;sayfa: 599<br>Hüküm no: 459<br>Orijinal metin no: [153a-1]<br><i>Bu defter İBB Kültür A.Ş. ve Medipol Üniversitesi Hukuk Fakültesi ortaklığı ile hazırlanmıştır.</i></p><br><p class="bas8"><b>Hammâmî Mustafa Bey b. Receb’in, Ahmed Küretünnühâs emini iken kendisini haksız yere dövdürüp parasını aldığı</b><br><br>Fi’l-asl vilâyet-i Anadolu’da Kastamonu sancağında Küretünnühâs kasabasında Eşref mahallesi ahâlîsinden olup hâlâ mahmiye-i İstanbul’da Sart hamamı kurbünde müsâfiren sâkin işbu râfi‘u’l-kitâb Hammâmî Mustafa Bey b. Receb nâm kimesne şer‘-i şerîf-i enverde bin yüz iki senesi Şevvali’l-mükerreminde Küretünnühâs emîni olan el-Hâc Ahmed b. el-Hâc Mehmed nâm kimesne mahzarında üzerine da‘vâ ve takrîr-i kelâm edip târih-i mezbûrda merkūm el-Hâc Ahmed Küretünnühâs emîni iken senin oğlun Mehmed şakī ve şâribü’l-hamrdır deyü beni ahz ve darb ve bi-gayr-ı hakkın seksen altı guruşumu cebren ahz ve kabz ve kendi mesârifine sarfla istihlâk etmişdir, hâlâ suâl olunup meblağ-ı mezbûru bi-tarîkı’d-damân bana red ve teslîme mezbûr el-Hâc Ahmed’e tenbîh olunmak matlûbumdur dedikde gıbbe’s-suâl ve akībe’l-inkâr müdde‘î-i mezbûrdan müdde‘âsına mutâbıka beyyine taleb olundukda udûl-i Müslimîn’den olup fi’l-asl kasaba-i mezbûreden ve hâlâ mahmiye-i Karaman sûkunda sâkin İsmail Beşe b. el-Hâc Mehmed dergâh-ı âlî yeniçerilerinin on yedinci çerge odası ahâlîsinden Hasan Beşe b. Mehmed nâm kimesneler li-ecli’ş-şehâde meclis-i şer‘e hâzırân olup isre’l-istişhâd fi’l-hakīka bin yüz iki senesi Şevvali’l-mükerreminde merkūm el-Hâc Ahmed Küretünnühâs emîni iken senin oğlun Mehmed Beşe şakī ve şâribü’l-hamrdır deyü müdde‘î-i mezbûr Hammâmî Mustafa Bey’i ahz ve habs ve darb ve bi-gayr-ı hakkın seksen altı guruşunu bizim huzûrumuzda cebren ahz u kabz etmiş idi, biz bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye eylediklerinde gıbbe’t-ta‘dîl ve’t-tezkiye şehâdetleri makbûle olmağın mûcebiyle ba‘de’l-hükm ve’t-tenbîh mâ-hüve’l-vâki‘ bi’t-taleb ketb olundu.<br><br>Fi’l-yevmi’l-hâmis min-Saferü’l-hayr li-sene seb‘a ve mie ve elf.<br><br>Şuhûdü’l-hâl: Mustafa Beşe b. Ali, Ahmed Beşe b. İbrahim, Şahin b. Abdullah, Mehmed Çelebi b. Ahmed, Ali Beşe ser-çukadâr, Mustafa b. Mehmed, Receb b. Osman.</p>          <br><a title="Önceki sayfa" style="text-decoration:none" href="./ayrmetin.php?idno=28874"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=28876"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=ist022&bsm=ist022b599"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=ist022&bsm=ist022o763"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>