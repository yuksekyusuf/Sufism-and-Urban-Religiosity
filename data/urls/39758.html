﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Rumeli Sadareti Mahkemesi 56 Numaralı Sicil (H. 1042-1043/M. 1633)<br>cilt: 14,&nbsp;sayfa: 114<br>Hüküm no:  91<br>Orijinal metin no: [18a-2]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Emine bt. İbrahim’in Mehmed Efendi b. Mustafa’ya daha önce satıldığı anlaşılan menzili bırakması</b><br><br>İşbu hâmilü’l-kitâb fahrü’l-müderrisîni’l-kirâm zahrü’l-müdekkıkīni’l-fihâm Mehmed Efendi b. Mustafa meclis-i şer‘-i şerîfde, menzil-i âti’l-beyâna hâlâ vâzı‘atü’l-yed idiği şer‘an sâbit olan Emine bt. İbrahim nâm hâtun mahzarında üzerine takrîr-i da‘vâ ve tasdîr-i müdde‘â edip, dârü’l-hilâfeti’l-aliyye Kostantıniyyetü’l-mahmiyye mahallâtından Oruc Gāzi mahallesinde vâki‘ bir tarafı İsmail Ağa Câmi‘i haremi ve bir tarafı Hümâ Hâtun Vakfı ve bir tarafı Uncu Hüseyin mülkü ve bir tarafı tarîk-i âm ile mahdûd olup, iki beyt-i ulvîyi ve bir beyt-i süflîyi ve bi’r-i mâyı ve cüneyneyi müştemil olan menzili bin kırk bir Muharremü’l-harâmı gurresinde mâlikesi olan li-eb hemşîrem Zahide bt. Mustafa nâm hâtundan kırk bin nakd-i râyic fi’l-vakt akçeye iştirâ ve tesellüm edip, ol dahi ba‘de’l-iştirâ semeni olan meblağ-ı mezbûr kırk bin akçeyi yedimden bi’t-tamâm ve’l-kemâl ahz u kabz edip, menzil-i mahdûd-ı mezkûr mülk-i müşterâm olmuş iken mezbûre Emine menzil-i mezbûra bi gayri vech-i şer‘î vaz‘-ı yed eder suâl olunup kasr-ı yed ettirilmek matlûbumdur dedikde, gıbbe’s-suâl mezbûre Emine cevâbında, menzil-i mahdûd-ı mezkûru mâlikesi olan vâlidem mezbûre Zahide Hâtun’dan bin kırk iki Ramazânü’l-mübârekinin yirmi dokuzuncu günü altmış bin nakd-i râyic fi’l-vakt akçeye iştirâ ve tesellüm edip, ol dahi ba‘de’l-iştirâ meblağ-ı mezbûr altmış bin akçeyi yedimden bi’t-tamâm ve’l-kemâl kabz eyleyip, menzil-i mezbûr mülk-i müşterâm olmuşdur dedikde, mûmâ-ileyh Mehmed Efendi’nin beyân eylediği târih-i mezkûre Emine’nin beyân eylediği târihden mukaddem olmağın ve mezbûr Mehmed Efendi’den sıdk-ı da‘vâsına beyyine taleb olundukda udûl-i ricâlden olup mahmiye-i merkūmede Zeyrek mahallesinde sâkin olan fahrü’l-kuzât Ebûbekir Efendi b. Mustafa ve Abdülkādir Çelebi b. Mustafa nâm kimesneler li ecli’ş-şehâde mahfil-i kazâya hâzırân olup gıbbe’l-istişhâd, fi’l-vâki‘ bin kırk bir senesi Muharrem’i gurresinde mezbûre Zahide Hâtun menzil-i mahdûd-ı mezkûru bizim huzûrumuzda mûmâ-ileyh Mehmed Efendi’ye kırk bin nakd-i râyic fi’l-vakt [akçeye] bey‘ ve teslîm edip, ol dahi iştirâ ve tesellüm eyledikden sonra semeni olan meblağ-ı mezbûr kırk bin akçeyi yedinden bi’t-tamâm ve’l-kemâl ahz u kabz eyledi. Biz bu husûsa şâhidleriz şehâdet dahi ederiz deyü edâ-i şehâdet-i şer‘iyye ettiklerinde, gıbbe’t-ta‘dîl ve’t-tezkiye şehâdetleri hayyiz-i kabûlde vâkı‘a oldukdan sonra mûcebi ile hükm olunup, mezbûre Emine’ye menzil-i mezbûrdan kasr-ı yed etmek için tenbîh olunup, mâ hüve’l-vâki‘ bi’t-taleb ketb olundu. Tahrîren fi’l-yevmi’l-hâmis ve’l-ışrîn mine’l-Muharremi’l-harâm li sene selâsin ve erba‘în ve elf.<br><br><br>Şuhûdü’l-hâl: Fahrü’l-akrân Yusuf b. Kadı reisü’l-muhzırîn, Mehmed Beşe b. Yusuf çukadâr, Mustan? Cüce b. ( ), Ali Bey b. ( ), Mustafa Çelebi b. ( ) el-Müezzin, Behrâm Bey b. Abdullah el-muhzır, Ali b. Behrâm, Hasan b. Ali el-Müezzin, Mustafa b. Ali, Ali b. Abdullah, Mustafa b. Ali. </p>          <br><a title="Önceki sayfa" style="text-decoration:none" href="./ayrmetin.php?idno=39757"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=39759"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=rsm056&bsm=rsm056b114"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=rsm056&bsm=rsm056o347"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>