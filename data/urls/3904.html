﻿<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<META content="INDEX,FOLLOW" name="Robots">
<META NAME="Description" CONTENT="İstanbul Kadı Sicilleri">
<META NAME="Keywords" CONTENT="İstanbul Kadı Sicilleri">
<META NAME="Author" CONTENT="İslam Araştırmaları Merkezi">
<title>.:: İstanbul Kadı Sicilleri ::.</title>
<link href="style.css" rel="stylesheet" type="text/css" />
</head>
<body bgcolor="#FDFDFD">
<table>
 <tr>
 <td width="5" >		  </td>
 <td width="490">
		  <p class="bas8">Bab Mahkemesi 54 Numaralı Sicil (H. 1102 / M. 1691)<br>cilt: 20,&nbsp;sayfa: 161<br>Hüküm no: 163<br>Orijinal metin no: [26a-3]<br><i>Bu defter İstanbul 2010 Avrupa Kültür Başkenti Ajansı ve İslam Araştırmaları Merkezi (İSAM) ortaklığı ile hazırlanmıştır.</i></p><br><p class="bas8"><b>Hacı Halil b. Hacı Receb’in Mehmed Ağa b. Ahmed’e borçlu olması</b><br><br>Vilâyet-i Anadolu’da Eğin kazâsına tâbi‘ Meşreke nâm karye sükkânından işbu bâ‘isü’l-kitâb Mehmed Ağa b. Ahmed meclis-i şer‘-i şerîfde, yine karye-i mezbûre ahâlîsinden mahmiye-i İstanbul’da Cebealikapısı kurbunda müsâferet vechi üzre sâkin iken hâlâ fevt olan el-Hâc Halil b. el-Hâc Receb b. Ahmed’in evlâd-ı sıgār-ı Mehmed ve Ayşe ve Sâliha’nın tesviye-i umûrları için min kıbeli’l-eb vasî olmağla tereke-i müteveffâ-yı mezbûra vaz‘-ı yed eden Mehmed Ağa [b.] el-Hâc Receb mahzarında üzerine da‘vâ ve takdîr-i kelâm edip, mezbûr el-Hâc Halil târih-i kitâbdan yirmi beş gün mukaddem hâl-i hayâtında yüz esedî guruş ikrâz ve teslîm, ol dahi iktirâz ve kabz edip, hattâ meblağ-ı mezbûr bana zimmetinde lâzımü’l-edâ deyni olduğunu alâ ru’ûsi’l-işhâd ikrâr ve işhâd dahi edip, kable’l-edâ fevt olup tereke-i vâfiyesin mezbûr Mehmed Ağa kabz etmeğin, suâl olunup terekesinden deyn-i mezbûru bana edâya tenbîh olunması matlûbumdur dedikde, gıbbe’s-suâl mezbûr Mehmed Ağa cevâbında, fi’l-hakīka tereke-i müteveffâ-yı mezbûra vaz‘-ı yedini ikrâr, lâkin deyn-i mezbûru inkâr edicek müdde‘î-i mezbûrdan müdde‘âsına beyyine taleb olundukda, udûl-i müslimînden olup yine mahalle-i mezbûrede sâkin Süleyman Ağa b. el-Hâc Osman ve el-Hâc Mehmed [b.] Hüseyin li ecli’ş-şehâde meclis-i şer‘a hâzırân olup isre’l-istişhâd, fi’l-vâki‘ müteveffâ-yı mezbûr el-Hâc Halil b. el-Hâc Receb b. Ahmed târih-i mezbûrda hâl-i hayâtında, işbu müdde‘î-i mezbûrdan yüz esedî guruş istikrâz ve kabz eyledim ve meblağ-ı mezbûr zimmetimde lâzımü’l-edâ ve vâcibü’l-kazâ deynimdir deyu bizim huzûrumuzda ikrâr ve bizi işhâd etmiş idi. Biz bu husûsa bu vech üzre şâhidleriz, şehâdet dahi ederiz deyu her biri edâ-i şehâdet-i şer‘iyye eylediklerinde, gıbbe’t-ta‘dîl ve’t-tezkiye şehâdetleri makbûle olmağın, ba‘de’t-tahlîfi’ş-şer‘î mûcebiyle ba‘de’l-hükm, işbu vesîka bi’t-taleb ketb olundu. Fi’l-yevmi’r-râbi‘ min Cumâdelâhire li sene isneteyn ve mi’e ve elf.<br><br><br>Şuhûdü’l-hâl: Mehmed Efendi b. Mustafa, İbrahim Çelebi b. Muharrem, Ahmed Çelebi b. Ahmed, Mustafa b. Şaban, Ali b. Bâli ve gayruhüm.</p>          <br><a title="Önceki sayfa" style="text-decoration:none" href="./ayrmetin.php?idno=3903"><img src="images/onc.jpg" alt="" width="16" height="16" /></a> <a title="Sonraki sayfa" style="text-decoration:none" href="./ayrmetin.php?idno=3905"><img src="images/snc.jpg" alt="" width="16" height="16" /></a>
		  
		  </td>
   		</tr>
   		<tr>
   		  <td height="111" colspan="2" align="center" >
		   		  <a title="Basılı metin için tıklayınız" target="_blank" style="text-decoration:none" href="../goster.php?blm=bab054&bsm=bab054b161"><img src="images/pdfgoster.jpg" alt="" width="75" height="70" /></a>
		  <a title="orjinal görüntü için tıklayınız" target="_blank" style="text-decoration:none" href="../gosterorj.php?blm=bab054&bsm=bab054o512"><img src="images/pdfgoster2.jpg" alt="" width="75" height="70" /></a>
		  &nbsp;</td>
   		  </tr>
   		<tr>
   		  <td colspan="2" ><hr width="85%" /></td>
  </tr>
		</table> 
</body>
</html>