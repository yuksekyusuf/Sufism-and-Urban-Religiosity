İç Kapak Mûcebince amel oluna deyü buyruldu. Îd-i adhânın altıncı günü Perşembe günü atı çayıra götürdü.Kasab Veli Beşe kanadârı Mumço? nâm zimmîye huzûr-ı şer‘de kefil olup eğer mahâlleliye ve gerek avradına bir zarârı isâbet eder ise benden suâl olunsun vücûh ile kefil oldum deyü huzûr-ı şer‘de ikrâr ve i‘tirâfına binâen işbu mahalle kaydolundu.Bundan akdem hâlik olan Esteban v. Kirkor v. Yanos zimmînin verâseti zeyl-i defterde olan zimmiyâna inhisârı ba‘de’t-tahakkukı’ş-şer‘î hâlik-i mersûmun ez-defter-i hâric zuhûr eden eşyâ ve nukūdu defteridir ki alâ-kadri hısasihim tevzî‘ ve taksîm olundu. Hurrire fi’l-yevmi’s-sâlis aşer min-şehri Cumâdelûlâ li-sene seb‘a ve semânîn ve mi’ete ve elf. Beygir 6 aded Beheri 200 guruş Meblağ 144012 akçe (yalnız bin iki yüz guruşdur) Der-zimmet-i vasî-i mesfûr Meblağ 60000 akçe (Yalnız beş yüz guruşdur) Cem‘an yekûn 204012 akçe (Yalnız bin yedi yüz kırk guruşluk akçe ve dört para) Li’t-taksîm beyne’l-verese Hissetü’z-zevci’l-mesfûr Meblağ 22668 Hissetü’l-ebi’l-mesfûr Meblağ 30224 Hissetü’l-ümmi’l-mesfûr Meblağ 30224 Hissetü’l-binti’l-merkūm Meblağ 30224 Hissetü’l-binti’l-uhrâ Meblağ 30224 Hissetü’l-binti’l-merkūm Meblağ 30224 Hissetü’l-binti’l-mersûm Meblağ 30224Culûs-ı Sultân Mustafa Han b. es-Sultân Abdülhamid Han sene 1222 fî-şehri Rebî‘i’l-evvel yevm-i Cum‘a.Devletlü inâyetlü merhametlü efendim sultânım hazretleri devlet ve ikbâl ile sağ olsun arzuhâl-i kullarıdır ki bu kulları Sivas sâkinlerinden olup maslahat ile Der-aliyye’ye....Bismillâhirrahmânirrahîm Elhamdülillâhi’llezî ahkeme’ş-şer‘a’l-kavîme bi’l-kalemi ve ce‘ale nizâme’l-âlem bi-kütübi’s-sükûka’s-sicillât beyne’l-ümemi ve’s-salâtü ve’s-selâmü alâ-men bu‘ise rahmeten-li’l-âlemîn bi’l-ilmi ve’l-hükmi ve alâ-âlihi ve eshâbihi’l-lezîne eşâ‘û cerâyide’ş-şer‘il-a‘zam beyne’l-Arab ve’l-Acem ve ba‘dehû fe hâzâ cerîdetün üttihizet li’l-vekāyi‘i’ş-şer‘iye ve’l-umûri’l-mer‘iye mine’l-kazâ’i ve’l-ahkâm. Fî zemen-i Kerimzâde Mehmed Aziz b. Mehmed Sadık. El-müvellâ hilâfeten bi-nâhiyeti Adalar -ufiye anhümâ-.Bismillâhirrahmânirrahîm Yâ Fettâh yâ Rezzâk yâ Alîm yâ Rahîm yâ Allah İzzet-meâb şerî‘at-nisâb Mevlânâ Kerimzâde Mehmed Aziz Efendi kâm-yâb Ba‘de’t-tahiyyeti’l-vâfiye inhâ olunur ki havza-i hükûmetimiz olan Üsküdar nevâhîsinden Adalar nâhiyesinin umûr-ı şer‘iyesi işbu sene seb‘a ve seb‘în ve mi’e ve elf şehr-i Zilka‘desi gurresinden zabt eylemek üzere sizlere tefvîz olunmuşdur gerekdir ki nâhiye-i merkūmu gurre-i mezbûrdan zabt eyleyüp beyne’l-ahâlî icrâ-yı ahkâm-ı şer‘iye ve tenfîz-i evâmir-i aliyye eyleyesiz ve kısmet-i askeriyesini dahi tarafımıza ihâle olunmağla vâki‘ olan mevtâ-yı askeriyenin muhallefâtını tahrîr ve beyne’l-verese bi’l-farîzati’ş-şer‘iye tevzî‘ ve taksîm eyleyüp cadde-i şer‘-i kavîmden ser-i mû inhirâf buyurmayasız ve’s-selâm. El-fakīr Veliyüddin el-Kādı bi-ÜsküdarMedîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin işbu râfi‘ü’r-rakīm Agop v. Kamrid zimmî meclis-i şer‘-i hatîrde takrîr-i kelâm ve ta‘bîr-ani’l-merâm edüp yine kasaba-i mezbûrede vâki‘ ve mutavattın Hamamcıoğlu Aci Kevork v. Bedros zimmînin yedinde mülkü olup arz-ı mîrî ze‘âmet toprağında Savak nâm mevzi‘de kâ’in taht-ı icâremde olan soğan bostanında ücret-i ma‘lûme ile hizmetimde istihdâm olan fi’l-asl vilâyet-i Anadolu’da vâki‘ Hekimhanı’nın ahâlîsinden Hamza Beşe b. Abdullah nâm kimesne târîh-i kitâb günü vaktü’z-zuhr zikr olunan bostanın kuyusundan mu‘tâd üzere su çeker iken bi-emrillâhi te‘âlâ Asta ta‘bîr olunur draht ucunda gerdel kovası basamak ağacına isâbet ve şikest olup ve mezbûr Hamza Beşe düşüp mezkûr kuyuda gark ve fevt olmağla taraf-ı şer‘den üzerine varılıp keşf ü tahrîr olunmak matlûbumdur dedikde kıbel-i şer‘den Mevlânâ Ahmed Efendi b. Hasan irsâl olunup ol dahi zeyl-i vesîkada muharrerü’l-esâmi Müslimîn ile mahâll-i mezkûra varup mağrûk-ı mezbûrun cesedi mezkûr kuyudan ba‘de’l-ihrâc nazar olundukda eser-i cerhden ve hankdan nesnesi olmayup hâl minvâl-ı muharrer üzere garîkan fevt olduğu ba‘de’l-mu‘âyene ve’l-müşâhede mevlânâ-yı mezbûr mahâllinde ketb ü keşf ve tahrîr ba‘dehû ba‘s olunan es-Seyyid Eyüb b. es-Seyyid Hasan ile meclis-i şer‘a gelüp alâ-vukū‘ıhî inhâ ve takrîr etmeğin mâ-vaka‘a bi’t-taleb ketb olundu. Fi’l-yevmi’s-sânî aşer min-şehri Zilhicceti’ş-şerîfe li-sene seb‘a ve sittîn ve mi’ete ve elf. Şuhûdü’l-hâl: Abdullah b. Abdülkerim Hüddâm-ı Ahmed Ağa es-Seyyid Hüseyin b. es-Seyyid Hüseyin İmam Ömer Efendi b. Mustafa Kayseriyeli Mehmed Ağa b. Halil Serdâr Mehmed Ağa b. Ali Sarı Ali b. Ahmed Korucu Osman Beşe.Vech-i tahrîr-i hurûf budur ki Üsküdar kazâsına tâbi‘ Adalar nâhiyesinde bâ-berat-ı şerîf-i alîşân mutasarrıf olduğum Kurdkaryesi nâm karye ve mîrî Boğazkesen kalesi mustahfızlığı tımârımın işbu bin yüz yetmiş yedi senesi Martı ibtidâsından sene-i mezbûr Nisanı gāyetine gelince dârende-i temessük kıdvetü’l-emâsil ve’l-akrân Hüseyin Ağa -zîde kadruhû-ya yüz kırk guruşa der-uhde ve iltizâm olunup ve bedel-i iltizâm olan meblağ-ı mezkûru ağa-yı mûmâ-ileyh taraflarından tarafımıza edâ ve teslîm ve tamâmen ahz ü kabz olunmağla işbu zabt temessükü verildi gerekdir ki tımâr-ı mezbûrdan sene-i mezbûrda hâsıl olan a‘şâr-ı şer‘iye ve rüsûm-ı örfiye ve nısf tapu-yı zemîn ve resm-i arûsâne ve sâir rüsûmât-ı sâireden cüz’î ve küllî her ne ise ağa-yı mûmâ-ileyh dahi ahz ü kabz ve zabt ü rabt edüp tarafımızdan ve taraf-ı âhardan hiç ferd-i âhar mâni‘ ve müdâhil olmayalar. Bende İsmail Mustahfız-ı Kal‘a-i BoğazkesenMedîne-i Üsküdar’a muzâfe Adalar nâhiyesine tâbi‘ Kartal kasabasında sâkin Pehlivan Mustafa b. Ömer meclis-i şer‘-i hatîrde mahmiye-i İstanbul’da sâkin Çömlekçi işbu bâ‘isü’l-vesîka es-Seyyid Ali b. Ömer mahzarında bi-tav‘ihi ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup ze‘âmet toprağında Cevizler nâm mevki‘de vâki‘ bir tarafı Ali Beşe bağı ve bir tarafı Berber Mustafa bağı ve bir tarafı es-Seyyid Hüseyin bağı ve bir tarafı el-Hâc Mustafa veresesi tarlası ve tarîk-i âm ile mahdûd dört bin dört yüz kırk sekiz çubuk kürûmî mülk bir kıt‘a vişne eşcârlı dut ve çavuş bağımı tarafeynden îcâb ve kabûlü hâvî şurût-ı müfsiden ârî bey‘-i bâtt-ı sahîh-i şer‘î ile müşterî-i mezbûra beher çubuğu onar akçeden cem‘an kırk dört bin dört yüz seksen akçeye bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eylediğinden sonra semeni olan meblağ-ı mezkûr kırk dört bin dört yüz seksen akçeyi müşterî-i mezbûr yedinden bi’t-tamâm ve’l-kemâl ahz ü kabz eyleyüp fîmâ-ba‘d mârrü’z-zikr bağda vechen mine’l-vücûh ve sebeben mine’l-esbâb benim kat‘â alâka ve medhalim kalmayup müşterî-i mezbûr es-Seyyid Ali’nin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi 14 Muharrem sene 1178 Şuhûdü’l-hâl: Ahmed Efendi b. Hasan Nalband Veli b. Mehmed Nalband Zekeriya b. Mehmed Molla Ahmed b. el-Hâc Mustafa es-Seyyid Ali b. Yusuf Kulaksız Ali Beşe Hüseyin Beşe b. Musa el-Hâc Mehmed b. el-Hâc Mustafa Helvacı İbrahim Ağa.Medîne-i Üsküdar’a muzâfe Adalar nâhiyesine tâbi‘ Dolayoba nâm karyede sâkin Halil Beşe b. Ahmed meclis-i şer‘-i hatîrde kaynı işbu bâ‘isü’l-vesîka Ahmed Beşe b. Abdullah nâm kimesne mahzarında bi-tav‘ihi ikrâr ve takrîr-i kelâm edüp akd-i câ’i’z-zikrin vukū‘ına değin yedimde mülk ve hakkım olup karye-i mezbûrede vâki‘ bir tarafı vakıf arsa ve bir tarafı benim ambarım ve bahçem ve bir tarafı tarîk-i âm ile mahdûd fevkānî üç bâb oda ve bir sofa ve kenîf ve tahtında ahır ve fırın ve sâye-bend ve benim ambarım tarafından iki buçuk zirâ‘ yukarı avluyu müştemil mülk menzilimi bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i mezbûra iki yüz elli guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve tesellüm kabz ve kabûl eylediğinden sonra semeni olan meblağ-ı mezkûr iki yüz elli guruşun mutâlebesine müte‘allıka âmme-i da‘vâdan kaynım müşterî-i mezbûr Ahmed Beşe’nin zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim fîmâba‘d sâlifü’z-zikr menzilde vechen mine’l-vücûh ve sebeben mine’l-esbâb kat‘â ve kātıbeten benim aslâ medhalim ve alâkam kalmayup kaynım müşterî-i mezbûr Ahmed Beşe’nin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu tahrîren fi’l-yevmi’t-tâsi‘ ve’l-ışrîn min-şehri Rebî‘i’l-evvel li-sene semân ve seb‘în ve mi’ete ve elf. Şuhûdü’l-hâl: Küçük Mehmed Beşe an-karye-i Kurd Hasan Beşe oğlu İbrahim Beşe Ahmed b. Süleyman İbrahim Beşe b. Mehmed Reis Kalyoncu Mehmed Beşe b. Salih Serdâr Mehmed Ağa b. Ali el-Hâc Süleyman Mehmed Beşe b. el-Hâc Ahmed Ahmed Efendi b. Hüseyin.Ve ( ) ve ( ) mefâhirü’l-kuzât ve’l-ekârim me‘âdinü’l-fezâil ve’l-mekârim kuzât ve nüvvâb -zîde fezâiluhüm- ve mefâhirü’l-emâcid ve’l-a‘yân yeniçeri zâbitleri -zîde abduhüm- ve mefâhirü’l-emâsil ve’l-akrân mütesellimler ve alaybeyleri ve sâir bi’l-cümle zâbitân -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki memâlik-i mahrûsemde zıll-i zalîl-i şâhânemde mutazallıl olan ibâdullahın umûr ve husûsları vaz‘-ı kadîmîsi üzere rü’yet ve icrâ-yı ahkâm-ı şerî‘at olunarak zu‘afâ ve fukarâ zîr-i cenâh-ı rahatında hoş-hâl olunmak üzere her kazâya Dersa‘âdetimden birer kādı veyâhud birer nâib nasb ve irsâl ve ecnâs-ı askerî tâifesini zabtına ve umûr-ı lâzımelerini görmekde kānûn-ı kadîm üzere ve ocakları tarafından zâbitân ta‘yîn ve bu vechile umûr-ı re‘âyâ ve askerî biribirinden mümtâz 2b ve müstesnâ olduğuna binâen askerî ve re‘âyânın hukūkuna dâir olan husûslarını sâkin oldukları kazâ hâkimi görmeye memûr ve askerî tâifesinin umûr-ı şer‘iyeye dâir olmayan husûslarının nizâmı ve mahlûlâtının Dersa‘âdetime i‘lâmı ancak zâbitlerine maksûr ve zâbitân dahi ancak kendülere mahsûs olan neferâtın umûru husûslarını rü’yete ve nizâmlarını ve te’dîblerini? tahrîre mahrûr olmadıkları kā’ide-i kadîme-i Devlet-i aliyyemden olup hükkâmî-i şerî‘at olanların tevcîhi kendüye ilâmının mahsûs olan cihâddan mâ‘adâ kazâ-i âhardan olan da‘vânın bilâ-emr-i şerîf istimâ‘ından ve askerî kullarımın umûr-ı şer‘iyeden gayrı olan nizâmlarının ve mahlûlâtlarının i‘lâmlarında ve zâbitân dahi emirlerini havza-i zâbitlerinde olan neferâtın umûr-ı nizâmlarının tahrîrinde ve sâbık alaybeyler ze‘âmet ve tımâr arzından memnû‘ ve mahcûrlar iken Anadolu’nun sağ kolunda vâki‘ kazâlar kādıları ve nâibleri ziyâde akçe ihtilâs eylemek tama‘ı ile hâkim oldukları kazânın umûr-ı şer‘iyesine ve kendülere mahsûs olan cihâtın arzına kanâ‘at eylemeyüp âhar kazâda sâkin olan a‘yân-ı vilâyet ve re‘âyâ ve kocabaşılara isnâd-ı madde olundukda bilâ-tehâşi memûriyetlerine muhâlif ifk ü iftirâya mutazammın hilâf-ı şer‘-i şerîf taharrî ve tedkīk olunmamalarının eşirrâ yedlerine i‘lâmlar ve kezâlik hüsn-i hâl üzere sû-i hâllerini ve müfsid olanlarını hüsn-i hâllerini mu‘ayyen vakı‘ın hilâfına kâğıtlar verilüp ve sâbık alaybeyleri dahi fuzûlî tımâr ve ze‘âmet içün arzlar verüp eşirrâ dahi yedlerine verilen i‘lâmları tenfîz sevdâsıyla ibâdullahın bî-huzûr ve mağdûr olmalarına ve râbıta-i nizâm-ı mahâlle ge şenî‘adan zend-i ihtilâl ve harâbiyete ve fukarâ-yı ra‘iyyetin müşevveşü’l-hâl olmalarına bâ‘is ve illet ve bu harekât-ı şenî‘adan gayrı serhaddât muhâfızlarına memûr zâbitân ve ağavâtdan biri fevt oldukda mahlûl olan ağalığı ve eline verilen arzı ve neferât mahlûlü ağaları ve tımâr ve ze‘âmet mahlûlü alaybeyleri arzları ile tevcîh olunagelmiş iken bilâ-memûriyetle ve bilâ-fermân kuzât ve nüvvâb bu husûsa dahi müdâhale ve mugāyiri tavr-ı kadîm arz vermeye cesâret ve tavâif-i askeriyenin zâbitânı dahi zâbitlerine memûr olmadıkları neferâtının umûrlarına müdâhale ve vazîfeleri olmayan umûrda arz i‘tâ ile kā’ide-i mer‘iye-i kadîminin ihtilâline bâdî oldukları bu hâllere kesret üzere tevârüd eden i‘lâmlardan amed-şüd edenlerin ihbârlarından ma‘lûm-ı hümâyûnum olup 3a bu mefâsidin def‘ u ref‘i esbâbına teşebbüs olunarak üslûb-ı kadîm üzere taht-ı zâbıta-i müstedime idhâl ve rabt olunmak emr-i mehîn ve vâcibü’l-müte‘ayyin imdi işbu emr-i şerîf-i vâcibü’l-imtisâle kâffe-i hükkâm ve zâbitân havâlîlerinde ba‘de’l-kırâ’e ve’l-işâ‘a cümle mehâkim sicillâtına sebt-i defter mazmûn-ı münîfi üzere ba‘de’l-yevm her kādı ve nâib ve kendü hâkim olduğu kazânın dâhilinde vâki‘ havâss ve evkāf ve ze‘âmet ve tımâr karyeleri re‘âyâsı ve ahâlîlerin umûr-ı şer‘iyesini zâbitleri ma‘rifetiyle hakk u adl üzere görülerek ve tevcîhleri kendü arzlarına mahsûs olan cihâtın sıhhatini i‘lâm ederek icrâ-yı ahkâm-ı şer‘iyeye ve ihyâ-yı kavânîn-i münîfeye mübâderet edüp tama‘-ı hâmma ve celb-i emvâl sebebiyle bilâ-fermân âhar kazânın umûrunu görmeye ve âhar kazâda sâkin ehl-i İslâm ve re‘âyâ haklarında i‘lâm vermeye ve kazâlarında ve mahlûl düşen yerlü ağalığını ve ze‘âmeti ve tımârları ve yerlü neferâtı esâmisini i‘lâm eylemekden ve ashâb-ı ağrâzın ifk ü bühtânlarına mebnî hüsn-i sîret üzere olanların sû-i hâllerini ve şekāvet üzere olanların hüsn-i evsâfını hilâf-ı vâki‘ tahrîrinde ve tavâif-i askeriyenin zâbitânı dahi kendülere mahsûs olan neferâtı zâbitiyle memûr olmadığı âharın neferâtı umûruna müdâhaleden ve vazîfeleri olmayan husûsu tahrîrden ve sâbık alaybeyleri dahi memûr olmadıkları ze‘âmet ve tımâra arz vermekden ve memleketi ihtilâle ilkā eylemekden cümleniz ziyâde hazer ve ittikā eyleyesiz şöyle ki istidâmiyeti matlûb-ı hümâyûnum olan nizâm-ı merkūma mugāyir bundan sonra siz ki kādılar ve nâiblersiz kâğıdlarınız zuhûr eylemek ve siz ki zâbitânsız neferâtınızdan gayrı âhar zâbitin umûr-ı nizâmına müdâhaleniz istimâ‘ olunmak lâzım gelir ise özr-i cevâbınız ısgā ve azliniz ile iktifâ olunmayup ibreten ve mev‘ızaten şenâ‘at-i mezbûru irtikâb eden kādı ise ismi cerîde-i rûznâmçeden hakk ve eğer nâib ise niyâbetden azl ve eğer zâbitândan ise muhkem te’dîb ve tenkîl olunacağınızı muhakkak ve mukarrer bilüp ona göre âkıbet-kârı te’emmül ve tefekkür ile basîret ve intibâh üzere amel ve hareket ve ser-i mû hilâfından ihtirâz ve mücânebet eylemeniz bâbında fermân-ı âlîşânım sâdır olmuşdur buyurdum ki mübâşir ta‘yîn olunan sadrıâzam ağalarından kıdvetü’l-emâsil ve’l-akrân el-Hâc Ahmed -zîde kadruhû- vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzimü’l-imtisâlimin mazmûn-ı itâ‘at-makrûnu ile âmil olup hilâfından be-gāyet hazer ve mücânebet eyleyesiz şöyle bilesiz alâmet-i şerîfe i‘timâd kılasız. Tahrîren fî Receb-i şehr-i evâhir sene tis‘a ve seb‘în ve mi’ete ve elf.Hüve Bede’tü Bismillâhirrahmânirrahîm Elhamdülillâhi Rabbi’l-âlemîn ve’s-salâtü ve’s-selâmü alâ-rasûlinâ Muhammedin ve âlihi ve sahbihi ecma‘în. Ve’’l-hamdü leke yâ Rabbe’l-âlemîn. Allâhümme innî etevesselü ileyke bi-hürmeti nebiyyi’l-muhtâr sâhibi’ş-şerî‘ati’l-garrâ ve kazâ fî hâzihi’l-makām li’l-hayri ve mâ-tuhibbuhû ve terzâ. Rabbi yessir ve lâ-tü‘assir Rabbi temmim bi’l-hayr. Tevekkeltü ileyke yâ Hayyü yâ Kayyûm. Hurrire fî-gurreti Cumâdelâhire li-sene semân ve seb‘în ve mi’ete ve elf.İzzet-meâb şerî‘at-nisâb Mevlânâ İmamzâde Ahmed Said Efendi kâm-yâb. Ba‘de’t-tahiyyeti’l-vâfiye inhâ olunur ki işbu sene semân ve seb‘în ve mi’ete ve elf Cumâdelâhiresi gurresinden zabt etmek üzere cânib-i Hüsrevâneden Kuds-i Mukaddes pâyesiyle inâyet ve ihsân buyrulan medîne-i Üsküdar kazâsı muzâfâtından Adalar nâhiyesi sene-i merkūm Cumâdelâhiresi gurresinden zabt etmek üzere umûr-ı ahkâm-ı şer‘iyesi cenâbınıza tefvîz ve sipâriş olmuşdur gerekdir ki gurre-i merkūmede kazâ-i mezbûra varup beyne’l-ahâlî icrâ-yı şerî‘at-i garrâda sa‘y-i tâm ve cidd ü ihtimâm eyleyüp ve vâkı‘a olan muhallefât-ı askeriye ve belediyesin dahi tahrîr ve beyne’l-verese bi’l-farîzati’ş-şer‘iye tevzî‘ ve taksîm eyleyüp tarîk-i caddeden ser-i mû inhirâf göstermeyüp ecr-i cezîle nâil olasız ve’s-selâm. Hurrire fi’t-târîhi’l-merkūm El-Abdü’d-dâ‘î li’d-Devleti’l-aliyyeti’l-ebediyye el-Hâc Ahmed Nâşid el-Kādı bi-medîneti Üsküdar.İşbu bin yüz yetmiş sekiz senesi medîne-i Kartal kasabasında vâki‘ olan es‘âr husûsuna verilen narh cümle ma‘rifetiyle ve ma‘rifet-i şer‘le lahm-ı ganem kıyye 1 meblağ 20 akçeye nizâm verilüp işbu mahâlle şerh verildi. Lahm-ı ganem Kıyye fî meblağ 20 Nân-ı azîz Dirhem 90 akçe Abdürrezzak Mahâllesi İmamı Efendi el-mufahham Mahalleniz sâkinelerinden Âişe bt. Abdülgani nâm bikr-i bâliğanın mâni‘-i şer‘iyesi yoğise işbu tâlibi olan Abdülfettah nâm kimesneye tarafeynin rızâsıyla ve velîsi izniyle şuhûd mahzarında teslîm-i mehr-i müeccel edüp akd-i nikâh eyleyesiz ve’s-selâm. Mine’d-dâ‘î Abdürrezzak el-kādı bi-medîneti fethü’l-islâmMedîne-i Üsküdar’a muzâfe Adalar nâhiyesine tâbi‘ Kartal kasabasında mütemekkine olup şahsı vech-i şer‘î üzere mu‘arrefe olan Terohi bt. Artin nâm Nasrâniye meclis-i şer‘-i hatîr-i lâzimü’t-tevkīrde dâmâdı işbu râfi‘ü’r-rakīm Dikici Mikail v. Vartan nâm zimmî muvâcehesinde bi-tav‘ihâ ikrâr ve takrîr-i kelâm edüp akd-i âti’z-zikrin vukū‘ına değin yedimde emlâkımdan olup eşyâmdan üç aded tencere ve dört aded minder ve dört aded beledî yasdık ve iki aded döşek ve iki aded yorgan ve iki aded beyaz minder kılıfımı tarafeynden îcâb ve kabûlü hâvî bey‘-i bâtt-ı sahîh-i şer‘î ile bi-safkatin vâhidetin müşterî-i merkūm Mikail zimmîye yirmi guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eylediğinden sonra semeni olan meblağ-ı mezkûr yirmi guruşun mutâlebesine müte‘allıka âmme-i da‘vâdan müşterî-i merkūm Mikail zimmînin zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim fîmâ-ba‘d eşyâ-i muharrere-i mezkûrda vechen mine’l-vücûh ve sebeben mine’l-esbâb kat‘â alâka ve medhalim kalmayup müşterî-i merkūm Mikail zimmînin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î ve yine mukırra-i mersûme Terohi Nasrâniye meclis-i mezkûrda ikrâr ve takrîr-i kelâm edüp işbu dâmâdım merkūm Mikail zimmî zimmetinde cihet-i karz-ı şer‘îden yüz otuz sekiz guruş alacak hakkım olup meblağ-ı mezkûr yüz otuz sekiz guruş hakkımı târîh-i vesîkada merkūm Mikail zimmîden tamâmen ahz ü kabz eyledim fîmâ-ba‘d meblağ-ı mezkûrdan merkūm Mikail zimmî zimmetinde bir akçe ve bir habbe bâkī kalmayup hukūk-ı mezkûra müte‘allıka âmme-i de‘âvî ve kâffe-i mutâlebât ve eymân-ı muhâsamâtdan mesfûr Mikail zimmînin zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim dedikde mâ-hüve’l-vâki‘ bi’t-taleb ketb olundu. Tahrîan fi’l-yevmi’s-sânî min-Recebi’l-ferd li-sene semân ve seb‘în ve mi’ete ve elf. Şuhûdü’l-hâl: el-Hâc Osman Ağa Süleyman Ağa b. Ahmed Hasan Usta b. Ahmed Hüseyin Beşe b. Mehmed Berber Hüseyin Beşe Serdâr Mehmed Ağa b. Ali Hüseyin Beşe b. Musa Ahmed Efendi. Ohan v. Marat Avak v. Safail Aci Sahak v. ( ) Kargacıoğlu Bogos Aci Barok v. GabrilAkzâ kuzâtil-müslimîn evlâ vülâti’l-muvahhidîn ma‘denü’l-fazli ve’l-yakīn râfi‘ü a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîdi inâyeti’l-meliki’l-mu‘în mevlânâ Üsküdar kadısı -zîde fezâiluhû- tevkī‘-i refî‘-i hümâyûn vâsıl olıcak ma‘lûm ola ki Üsküdar havâlîlerinde ve hudûdunda mu‘tâd-ı kadîm üzere şikâr-ı hümâyûn olunacak mahâllerde Üsküdar muzâfâtından Yakacık ve Soğanlı ve Tuzla ve sâir karyelerden ba‘zı kimesneler hufyeten avlanıp ve ba‘zıları dahi müceddeden kirizme kesüp orman olan eşcârı kat‘ ve şikâr-ı hümâyûn olunmasında küllî zarârları olmağla tazıcıbaşı olanlar bu makūleleri men‘ ede gelmeleriyle mukaddemâ Tazıcıbaşı Abdullah -zîde kadruhû- dahi men‘ murâd eylediğinde memnû‘ olmadığından gayrı taraf-ı hümâyûn içün kendüden şikâr taleb olundukda Üsküdar havâlîlerinde ve semtlerinde ve Gekbûze’ye varınca sayd-ı şikâr içün âdemler çıkarılmak dahi mu‘tâd-ı kadîm iken kimesne çıkmayup ol vechile muztaribü’l-hâl olunduğundan bâlâda tahrîr olunan karyelerden kadîmî üzere sayd-ı şikâr içün âdem çıkarılıp ve kadîmden taraf-ı hümâyûn içün sayd-ı şikâr oluna gelen mahâllerde kimesneye sayd-ı şikâr etdirilmeyüp men‘ u def‘ olunmasını mukaddemâ mûmâ-ileyh Abdullah istid‘â eyledikde vech-i meşrûh üzere mu‘tâd-ı kadîm ve olageldiği üzere zikr olunan kurâ ahâlîsi şikâr-gâha çıkarılıp zinde tavşan sayd eylemeleri içün tenbîh ve hilâfına hareket edenleri men‘ olunmak içün ve vâlid-i ceddim merhûm ve mağfûrun-leh Şah Sultân Ahmed Han -tâbe-serâhu- zamânında verilen emr-i şerîf hilâfına emir verilmemiş ise vech-i meşrûh üzere amel oluna deyü ammizâdem merhûm Sultân Mahmud Han -tâbe serâhu- zamânında yüz kırk dört senesi evâil-i Rebî‘ülâhiri’nde tecdîd olunduğu inhâ ve bu def‘a dahi tecdîdi ricâ olunmağın işbu emr-i âlî ibâdullaha zulm ü ta‘addî olunmamak bilâ-mûceb fukarâ re‘âyâ cevr ü ezâdan ve celb-i emvâlden gāyetü’l-gāye hazer ve mücânebet olunmak şartıyla vech-i meşrûh üzere amel olunmak bâbında fermân-ı âlîşân sâdır olmuşdur buyurdum ki vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnu üzere 4b hilâfından be-gāyet ittikā ve mücânebet eyleyesiz şöyle bilesiz alâmet-i şerîfe i‘timâd kılasız. Tahrîren evâil-i Cemâziyelâhir li-sene semân ve seb‘în ve mi’ete ve elf El-Mahrûse-i İslambolÂsitâne-i aliyye-i ebediyyü’l-istimrârın vâridât-ı cesîmesinden Keban ve Ergani ma‘denlerinin i‘mâl ve idâresi içün bu def‘a Darbhâne-i âmireden sermâye gönderilmesi muktezî olduğuna binâen zikr olunan hazînenin âminen ve sâlimen mahâlline teslîm ve selâmet birle vusûlünde vardıkları kazânın kuzât ve nüvvâbından i‘lâm-ı şer‘iye ahz ve hazîne nakline memûr yedinden memhûr temessük getirip hıfza fermân-ı âlî sâdır olmuşdur el-yevmü’s-sâlis ışrîn Receb li-sene semân ve seb‘în ve mi’ete ve elf.Üsküdar’dan Şam-ı Şerîf’e varınca yol üzerinde yemîn u yesârında mütesellimler ve kethüdâ yerleri ve yeniçeri serdârları ve havâss ve evkāf zâbitleri ve a‘yân-ı vilâyet -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki Haremeynü’ş-Şerîfeyn ahâlîsine alâ-vechi’l-mu‘tâd irsâl oluna gelen surre-i hümâyûn-ı inâyet-makrûnum işbu sene-i mübârekede dahi hazîne-i âmiremden an-nakdin ihrâc ve dergâh-ı mu‘allâmdan gediklilerinden ve hâssa kişverlerimden surre emîni nasb olunan kıdvetü’l-emâcid ve’l-a‘yân Ömer -zîde mecdühû-ya teslîm olmağın ve azîmet etmekle yollarda menâzillerde emîn mahâlle kondurup yanına kadr-ı kifâyeden ziyâde gecelerde adamlar koşup ve muhâfaza etdirdesiz ve konaklardan müft ü meccânen mevâdd-ı vefîre? mutâlebesinden ve âhar vechile zulm ü ta‘addîden ziyâde ihtirâz eyleyesiz ve’s-selâm. Tahrîren evâsıt-ı Recebi’l-ferd li-sene semân ve seb‘în ve mi’ete ve elf. Safha-i gerdûn be-rû-yi ...? ve li-küllî nasbin lâ-büdde min-azlin ...? ketebetü’l-fakīr ileyhi azze şânuhu. İmamzâde Ahmed Said el-müvellâ hilâfeten bi-nâhiyeti Adalar sâbıkā. Be-makām-ı İslambol.Âsitâne-i aliyyeden Barcinyon’a? gönderilen hazîne mashûben Kartal kasabasına âminen ve sâlimen selâmet birle vâsıl olduğu tescîl olunmuşdur. Fi 22 Muharrem sene 1185. 5a Boş SayfaBismillâhirrahmânirrahîm Yâ Fettâh yâ Rezzâk yâ Kerîm yâ Allah İzzet-meâb şerî‘at-nisâb Mevlânâ es-Seyyid İsmail Efendi kâm-yâb Ba‘de’t-tahiyyeti’l-vâfiye inhâ olunur ki Üsküdar kazâsı muzâfâtından Adalar nâhiyesinin umûr-ı ahkâm-ı şer‘iyesi işbu bin yüz yetmiş sekiz senesi Şa‘bân-ı şerîfi gurresinden zabt etmek üzere cenâbınıza tefvîz ve sipâriş olunmuşdur gerekdir ki gurre-i merkūmeden kazâ-i mezbûra varup beyne’l-ahâlî icrâ-yı ahkâm-ı şer‘iyede takayyüd-i tâm ve cidd ü ihtimâm eyleyüp ve vâki‘ olan mevtâ-yı askeriye ve belediyesini dahi tahrîr ve terkīm ve beyne’l-verese bi’l-farîzati’ş-şer‘iye tevzî‘ ve taksîm ile ecr-i cezîle nâil olasız ve’s-selâm. Hurrire fi’t-târîhi’l-merkūm El-Abdü’d-dâ‘î li’d-Devleti’l-aliyye el-Hâc Mehmed Naşid El-kādı bi-medîneti ÜsküdarMa‘lûm ola ki Üsküdar’dan Şam-ı şerîfe varınca yol üzerinde vâki‘ vüzerâ-yı izâm kuzât ve nüvvâb -zîde fazluhum- ve mefâhirü’l-emâsil ve’l-akrân kethüdâ yerleri ve yeniçeri serdârları voyvoda ve sâir zâbitân ve iş erleri ve a‘yân-ı vilâyet -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki tarîk-i meşâmîden işbu sene-i mübârekede dahi sakabaşı nasb ü ta‘yîn olunan kıdvetü’l-emâcid ve’l-âyân kebîr ( ) ve sagīr ( ) mahfûz mahâlle kondurup adamlar ta‘yîn ve bekçi ve cebelü ile birbirinize getürüp edâ-i hizmet eyleyesiz. Fî 15 Recebi’l-ferd sene 1178Mûcebince Mektûb-ı Sadrıâzamî Mefâhirü’l-kuzât ve’l-hükkâm ma‘denü’l-fezâil ve’l-kirâm Anadolu’da orta kol yemîn u yesârından nihâyetine varınca vâki‘ olan kuzât ve nüvvâb -zîde fazluhum- ve yeniçeri zâbitleri ve serdârları -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki memâlik-i mahrûsemde vâki‘ kılâ‘ ve vilâyet ve kasabada ve nevâhîde mukīm ve müsâfir iken bilâ-veled ve vâris-i ma‘rûf fevt olan Dergâh-ı mu‘allâm yeniçerileri ve ona tâbi‘ olan tavâif-i askeriyenin cüz’î ve küllî muhallefât ve metrûkâtları bâ-hatt-ı hümâyûn-ı şevket-makrûn cânib-i beytülmala âid ve râci‘ olup âhardan bir ferdin vaz‘-ı yed etmesi îcâb etmez iken zuhûr eden mâl-ı beytülmal ve vâzı‘ü’l-yed olanlar zimmetlerinde mektûm kalıp cânib-i beytülmala gadr olunduğu Der-aliyyeme inhâ ve ihbâr olunmağla imdi taht-ı kazânızda mukaddem ve mu‘ahhar bilâ-vâris-i ma‘rûf fevt olan Dergâh-ı mu‘allâm yeniçerileri ...? tâbi‘ olanların metrûkât ve muhallefâtları ocakdan mübâşir ma‘rifeti ve ma‘rifet-i şer‘le sirran ve alenen teftîş ve tefahhus ve müfredâtları sicillâtdan ihrâc ve ber-mûceb-i defter-i müfredât vâzı‘ü’l-yed olanların zimmetlerinden bir akçe ve bir habbesi ketm ü ihfâ etdirilmeyerek mükemmel ve mufassal ve mümzâ ve mahtûm cânib-i beytülmala irsâl ve îsâl olunup ketm ü ihfâ ve izâ‘atdan gāyetü’l-gāye hazer eyleyesiz deyü fermân-ı âlîşânım sâdır olmuşdur mûcebince âmil olasız hilâfından hazer eyleyesiz ve’s-selâm. Tahrîren evâsıt-ı Rebî’i’l-evvel li-sene semân ve seb‘în ve mi’ete ve elf. El-Mahrûse-i İslambol Mûcebince mektûb-ı Yeniçeri ağasıHâlâ Pendik kādısı izzetlü fazîletlü efendi hazretlerinin huzûr-ı izzet-mevfûrlarına dürer-i de‘avât-ı sâfiyât-ı muhabbet-füzûn ve gurer-i teslîmât-ı vâfiyât ithâfından sonra inhâ-i muhibbânemizdir ki Kadîmü’l-eyyâmdan bâ-hatt-ı hümâyûn-ı şevket-makrûn dergâh-ı âlî yeniçerilerinden postal-baha ta‘yîn ve ihsân buyrulan kolluk hâlâ taht-ı hükûmetimizde vâki‘ yasakçı olan ref‘ olunup yerine üslûb-ı sâbık üzere dergâh-ı âlî yeniçerilerinden altmış bir bölüğün Ali Beşe nâm yoldaş işbu bin yüz yetmiş sekiz senesi mâh-ı Şa‘bân-ı şerîfi gurresinden on iki ay tamâmına değin yalnız bir değnek verilüp yasakçı zâbit nasb ü ta‘yîn olunup işbu mektûb tahrîr ve irsâl-i huzûrları kılındı inşâallâhü te‘âlâ vusûlünde eğer gerekdir ki merkūmu yasakçılık umûrunda kıyâm ve istihdâm eyleyüp âharı müdâhale etdirmeyesiz ve tarafınıza mürâca‘at eylediği umûr ve husûslarında bi-hasebi’ş-şer‘ i‘ânet eyleyüp mugāyir-i kānûn bir kimesneye rencîde etdirmeyesiz ve’s-selâm. Fî-gurreti Şa‘bân-ı şerîf sene 1178 Ani’l-muhlisi’d-dâ‘î Ömer Kethüdâ-i Yeniçeriyân-ı Dergâh-ı âlîŞerî‘at-şi‘âr Kartal kādısı efendi -zîde fazluhum- ba‘de’s-selâm inhâ olunur ki zîr-i hükûmetinizde vâki‘ Dergâh-ı âlî yeniçeri serdârı olan ref‘ olunup yerine üslûb-ı sâbık üzere kıdvetü’l-emâsil ve’l-akrân altmış yedi cemâ‘atin serdengeçdi ağalarından Mehmed Ağa -zîde kadruhû- serdâr ve zâbit nasb ü ta‘yîn olunmağla işbu mektûb tahrîr ve irsâl olunup inşâallâhü te‘âlâ vusûlünde gerekdir ki mûmâ-ileyhi serdârlık umûrunda kıyâm etdirdüp âharı müdâhale etdirmeyesiz ol tarafda vâki‘ Dergâh-ı âlî yeniçerileri ve cebeci ve topçu ve top arabacısı ve kul oğulları ve gılmân-ı acemiyân cümlesi seni üzerlerine serdâr ve zâbit bilüp sözünden taşra ve re’yinden hâric vaz‘-ı hareketde bulunmayup itâ‘at ve inkıyâd üzere olalar ve tavâif-i merkūmûndan bilâ-vâris-i ma‘rûf fevt olanların muhallefât ve metrûkâtları serdâr-ı merkūma kabz etdirdüp ma‘rifet-i şer‘le Sûk-ı Sultânî’de fürûht ve hâsıl olan nukūdunu mümzâ ve mahtûm müfredât defterleriyle cânib-i beytülmala irsâl ve îsâl etdiresiz ve sen ki serdâr-ı mûmâ-ileyhsin mukīm ve müsâfirûn zuhûr eden erâzil ve eşkıyâyı zabt u rabtlarına ve sükkân-ı beldenin emn ü rahatlarına bâ‘is-i hıdemât-ı müstahsene-i mebrûre vücûda getirmeye mücidd ü sâ‘î olup mûcib-i mektûbla âmil olasın. Tahrîren evâil-i şehr-i Şa‘bâni’l-mu‘azzam li-sene semân ve seb‘în ve mi’ete ve elf.Mefâhirü’l-kuzât ve’l-hükkâm me‘âdinü’l-fezâil ve’l-kelâm Üsküdar’dan Canik’e varınca kuzât ve nüvvâb ve sâir a‘yân ve ahâlîye hitâben Gürcistan’a başbuğ ta‘yîn olunan Vezîr Çıldır Vâlisi Hasan Paşa’ya ma‘iyyetinde bulunmaları içün Canik sancağından tahrîri fermân olunan piyâde askerleri ulûfe ve bahşişleri içün hazîneden ihrâc olunan akçe gediklilerden Ali Ağayla Kartal’a duhûl ve kifâyet mikdârı cebelü ta‘yîn ve irsâl olundu. Fî 15 Şa‘bân sene 1178Ve yine mefâhirü’l-kuzât ve’l-hükkâm Üsküdar’dan Çıldır’a varınca yol üzerinde vâki‘ kuzât ve nüvvâb ve sâir a‘yân-ı vilâyete hitâben Gürcistan’a ve Gürci seferine levâzım cem ve tedârük içün hazîne gediklülerinden Osman Ağa yediyle Kartal’a duhûl ve kifâyet mikdârı cebelü ta‘yîn ve irsâl oluna. Fî 26 Şa‘bân sene 1178Şam-ı Şerîf’den Üsküdar’a varınca yol üzerinde vâki‘ ulemâ-i kirâm ve kuzât ve nüvvâb-ı zevi’l-ihtirâm -zîde fazluhum- a‘yân ve voyvoda -zîde mecduhüm- kethüdâ yerleri ve serdârları -zîde kadruhüm- inhâ olunur ki nefs-i nefîs-i hümâyûn-ı hazret-i şehriyârî içün hazîne-i Şam tarafından beher sene irsâli mu‘ayyen ve mu‘tâd olan sükker? hazînesi tedârük ve irsâl olunmuşdur vusûlünde bekçi ta‘yîn ve hıfz edesiz. Fî 26 Şa‘bân sene 1178Vech-i tahrîr-i hurûf budur ki Mukāta‘ât-ı Haremeyn’den Gekbûze’de vâki‘ merhûm ve mağfûrun-leh Sultân Orhan Gāzî -tâbe-serâhu- hazretlerinin binâ buyurdukları câmi‘-i şerîfi evkāfından olup Üsküdar muzâfâtından ber-mûceb-i şurût-ı hatt-ı hümâyûn cânib-i mîrîden mâlikâne kayd ve fürûht olunan Kartal ve tevâbi‘i mukāta‘ası bâ-berat-ı âlîşân ber-vech-i iştirâk mâlikâne kaydolunup es-Seyyid Ahmed Efendi ve es-Seyyid Mehmed Ağa işbu bin yüz yetmiş sekiz senesi Martı ibtidâsından sene-i mezbûr Şubat’ı gāyetine değin zabt u rabt eylemek üzere taraflarından tarafımıza üç bin beş yüz guruşa der-uhde ve iltizâm olunup ben dahi iltizâmı kabûl edüp biz dahi mukāta‘a-i mezbûrun nısfını tarafımızdan dârende-i temessük Ayazâde Süleyman Ağa’ya bin yüz elli guruşa iltizâm olunup ve bedel-i iltizâmından sene-i mezbûre mâlına mahsûb olmak üzere ber-vech-i peşîn bin guruşa tarafımıza teslîm olunup ahz ü kabz olunmağla gerekdir ki ağa-yı mûmâ-ileyhe mukāta‘a-i mezbûreden hâsıl olan â‘şâr-ı şer‘iye ve rüsûmât-ı örfiye ve cürm ü cinâyet ve bâd-ı hevâ ve beytülmal-ı âmme ve hâssa ve sâir hukūk ve rüsûmât ve tapu-yı zemîn yava ve kaçgun ve kâffe-i mahsûlât ve rüsûmât ve âidâtı kadîmden olageldiği üzere ahz ü kabz ve şurût-ı serbestiyet üzere zabt u rabt eyleyüp vechen mine’l-vücûh ve sebeben mine’l-esbâb taraf-ı âhardan ve tarafımızdan bir ferd müdâhale ve mu‘âraza eylemeyeler. Tahrîren fi’t-târîhi’l-mezbûr sene 1178Vech-i tahrîr-i hurûf oldur ki Bâ-berat-ı âlîşân mâlikâne mutasarrıf olduğum Haremeyn-i şerîfeyne tâbi‘ Maldepe ve tevâbi‘i mukāta‘asını işbu bin yüz yetmiş sekiz senesi Martı ibtidâsından Şubat’ı gāyetine varınca bir sene-i kâmile zabt eylemek üzere hâfizü’l-vesîka kıdvetü’l-emâsil ve’l-akrân izzetlü Ali Ağa -zîde kadruhû-ya sene-i sâbıkā üzere tefvîz ve ilzâm olunup mûmâ-ileyh dahi ber-vech-i muharrer der-uhde ve iltizâm ve kabûl etmekle sinîn-i sâbıkāda olageldiği ve mu‘tâd-ı kadîm üzere vâki‘ â‘şâr-ı şer‘iye ve rüsûmât-ı örfiye ve tapu-yı zemîn ve yava ve kaçgun ve beytülmal-ı âmme ve hâssa ve bâd-ı havâ ve sâir cüz’î ve küllî âidât ve hâsılâtı her ne ise zabt u rabt edüp tarafımızdan ve taraf-ı âhardan vechenmine’l-vücûh müdâhale ve mümâna‘at olunmaması’çün işbu zabıtnâme tahrîr ve i‘tâ olundu. Fi’t-târîhi’l-mezbûr Bende Mustafa Mutasarrıf-ı mukāta‘a-i mezbûreMa‘lûm ola ki Üsküdar’dan Keban Ma‘deni’ne varınca yol üzerinde vâki‘ kuzât ve sâir zâbitâna giden ameleye verilecek hazîne ve ma‘den emîni olan el-Hâc Mustafa Ağa âdemisiyle Üsküdar’dan Kartal’a dâhil ve Gekbûze’ye irsâl olundu. Fî 23 Şevvâl sene 1178Hâlâ Pendik kādısı izzetlü fazîletlü efendi hazretlerinin nâdîne-i izzet-mevfûrlarına dürer-i de‘avât-ı sâfiyât-ı muhabbet-füzûn ve gurer-i teslîmât-ı vâfiyât-ı meveddet-nümûn ithâfından sonra inhâ-i muhibbânemiz budur ki Kadîmü’l-eyyâmdan bâ-hatt-ı hümâyûn-ı şevket-makrûn Dergâh-ı âlî yeniçerilerine postal-baha ta‘yîn ve ihsân buyrulan kolluklardan hâlâ taht-ı hükûmetinizde vâki‘ yasakçı olan yoldaş ref‘ olunup yerine üslûb-ı sâbık üzere Dergâh-ı âlî yeniçerilerinden ( ) nâm yoldaş işbu bin yüz yetmiş sekiz senesi mâh-ı Zilka‘de gurresinden sene-i kâmilesi on iki ay tamâmına değin yalnız bir değnek verilüp yasakçı nasb ü ta‘yîn olunmağla işbu mektûb tahrîr ve irsâl-i huzûrları kılındı vusûlünde gerekdir ki merkūmu yasakçılık umûrunda kıyâm ve istihdâm eyleyüp âharı müdâhale etdirmeyüp tarafınıza mürâca‘at eylediği umûr ve husûslarında bi-hasebi’ş-şer‘ ve’l-kānûn imdâd ve i‘ânet eyleyüp hilâf-ı şer‘-i şerîf ve mugāyir-i kānûn-ı münîf bir kimesneye rencîde etdirmeyesiz. Tahrîren fi’t-târîhi’l-mezbûrÂsitâne-i saâdetden Çıldır’a varınca yol üzerinde vâki‘ kazâların kādılarına hitâben sâdır olan emr-i celîlü’ş-şân ile ta‘yîn olunan mübâşirân ile dört yük hazîne sâlimen Kartal’a gelüp yedlerinde olan emir mûcebince cebelü ta‘bîr olunur Gekbûze cânibine irsâl olundu bî-vakt olduğundan kazâ ahâlîleri cebelü vermemek murâd eylediklerinden Kapıkethüdâsı Mustafa Efendi adamlarından el-Hâc Mehmed kayd şüd sene.Berat-ı şerîf-i Yakacık mescid-i el-Hâc Hasan Akzâ kuzâti’l-müslimîn evlâ vülâti’l-muvahhidîn ma‘denü’l-fazli ve’l-yakīn râfi‘ü â‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn ve’l-muhtassu bi-mezîd-i inayeti’l-meliki’l-mu‘în Üsküdar kādısı mevlânâ ( ) -zîde fezâiluhû- tevkī‘-i refî‘-i hümâyûn vâsıl olıcak ma‘lûm ola ki kazâ-i mezkûre muzâfâtından Kartal nâhiyesine tâbi‘ Yakacık nâm karyede vâki‘ el-Hâc Hasan nâm sâhibü’l-hayrın müceddeden binâ eylediği mescid-i şerîfe minber vaz‘ olunup câmi‘-i şerîf olmağla tahammülü olduğuna binâen işbu dârende-i fermân-ı hümâyûn bânî-i mezbûr el-Hâc Hasan kendü atyeb mâlından mescid-i mezkûra müceddeden minber vaz‘ ve salât-ı Cum‘a ve îdeyn edâ olunmak içün izn-i hümâyûn recâsına istid‘â-yı inâyet etmeğin izn-i hümâyûnum erzânî kılınıp buyurdum ki hükm-i şerîfim vardıkda göresin mescid-i mezkûr eimme-i Hanefiyye -rıdvânullâhi te‘âlâ aleyhim ecma‘în- tecvîz gördükleri mahâlde ise kendü atyeb mâlından müceddeden minber vaz‘ etdirdüp berat-ı şerîfim ile hatîb nasb ü ta‘yîn olundukdan sonra evkāt-ı salât-ı Cum‘a ve îdeyn etdiresin şöyle bilüp alâmet-i şerîfe i‘timâd kılalar ve’s-selâm. Tahrîren fî-evâhiri Zilka‘de li-sene semân ve seb‘în ve mi’ete ve elf. Be-makām-ı İslambolBerat-ı âlîşân el-Hâc Hasan Nişân-ı şerîf-i âlîşân-ı sâmî-mekân-ı Sultânî tuğrâ-yı garrâ-yı cihân-sitân-ı hakānî nüffize bi’l-avni’r-rabbânî hükmü oldur ki Üsküdar muzâfâtından Kartal nâhiyesine tâbi‘ Yakacık nâm karyede vâki‘ ashâb-ı hayrâtdan el-Hâc Hasan nâm sâhibü’l-hayrın izn-i hümâyûnumla müceddeden binâ eylediği câmi‘-i şerîfinde hatîb olmayup nasb ü ta‘yîn olunmak lâzım ve mühim olmağla erbâb-ı istihkākdan işbu râfi‘ü tevkī‘-i refî‘-i hakānî Mevlânâ Hasan Halîfe her vechile lâyık ve mahâll ü müstehak olmağın yevmî iki akçe tevcîh olunup yedine berat-ı şerîf-i âlîşânımın verilmek bâbında istid‘â-yı inâyet etmeğin sadaka edüp bu berat-ı hümâyûnumu verdim ve buyurdum ki ba‘de’l-yevm mevlânâ-yı mezbûr Hasan Halîfe varup zikr olunan câmi‘-i şerîfde hitâbet ve hatîbi olup hizmet-i lâzimesini mer‘î ve müeddî kılındıkdan sonra yevmî iki akçe vazîfesiyle mutasarrıf olup vâki‘ oldukça devâm-ı ömr ü devletim içün du‘âya müdâvemet göstersin ol bâbda taraf-ı âhardan dahl ü ta‘arruz kılmayalar şöyle bilüp alâmet-i şerîfe i‘timâd kılalar. Tahrîren fî-evâhiri Zilka‘de li-sene semân ve seb‘în ve mi’ete ve elf. Be-makām-ı İslambolÜsküdar kadısı -zîdet fezâiluhû- ve mefâhirü’l-kuzât ve’l-hükkâm ma‘denü’l-fezâil ve’l-hükkâm Gekbûze ve Karamürsel ve Pazarköy ve Yalakâbâd ve Gemlik ve Mudanya ve Taşköprü ve sâir ol havâlîde olan kuzât ve nüvvâb -zîde fazluhum- ve mefâhirü’l-emâsil ve’l-akrân zikr olunan kazâların serdârları ve mukāta‘ât ve evkāf zâbitleri ve sâir zâbitânım ve iskele emînleri ve a‘yân-ı vilâyet -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki taşradan Âsitâne-i aliyyeme ev göçü gelmemek ve sahîh erbâb-ı mesâlihden olanlar ile erbâb-ı ticâretden olanlardan mâ‘adâsının bir tarîkle bu tarafa salıverilmeyüp i‘âdelerine ihtimâm ve dikkat eylemeniz içün her bâr evâmir-i aliyyemle tenbîh-i ekîd olunmakda iken adem-i ihtimâm ve iğmâzlardan nâşî bu esnâda ba‘zan ev göçü ve ba‘zan bilâ-maslahat ve serserî makūlesi ve da‘vâcı nâmıyla cem‘iyyet ile meçhûlü’l-ahvâl kimesneler Âsitâne-i aliyyeme gelüp ibâdullahı bîhûde mezâhim-i müzâyakalarına bâ‘is olundukların re’yü’l-ayn müşâhede olunmakdan nâşî ceste ceste ahz ve kayıklara vaz‘ ve semtli ve semtlince mahâllerine i‘âde ve sevk ü tesyîr olunup lâkin ma‘ber ü meberlerine gereği gibi tenbîh lâzım gelenlere tenbîh-i te’kîd ve ekîd ve dönmeyenleri isim ü resmiyle i‘lâm eyleyesiz ve’s-selâm. Tahrîren fî-evâsıtı Muharrem sene seb‘a ve seb‘în ve mi’ete ve elf. El-Mahrûse İslambolYakacık karyesinde sâkin Arnavud İbrahim b. Hasan meclis-i şer‘-i hatîrde Tophane’de vâki‘ Karabaş mahâllesinde sâkin işbu bâ‘iseteyi’l-vesîka Bostanî el-Hâc Mehmed b. el-Hâc Salih ve şerîki Agik v. Baron mahzarlarında bi-tav‘ihi ikrâr ve takrîr-i kelâm edüp akd-i âti’z-zikrin sudûruna değin yedimde mülk ve hakkım olup ze‘âmet toprağında Havuz nâm mevzi‘de vâki‘ bir tarafı Hüseyin Ağa ve el-Hâc Mustafa Ağa bağı ve bir tarafı el-Hâc İbrahim veresesi bağı ve bir tarafı boz hâlî ve bir tarafı tarîk-i âm ile mahdûd tahmînen sekiz dönüm ber-vech-i mülk kiraz eşcârıyla dut ve çavuş bağımı ve yine bir buçuk dönüm hudûd dâhilinde vâki‘ tarlayı bâ-izn-i sâhib-i arz müşteriyân-ı mezbûrâna iki yüz elli iki guruş bi-safka-i vâhide bey‘ u teslîm ve temlîk eylediğimde ol dahi onlar dahi ber-vech-i muharrer iştirâ ve tesellüm ve temellük ve kabz u kabûl eylediklerinden sonra semeni olan meblağ-ı mezkûr iki yüz elli iki guruşu benim zimmetimde ve vâcibü’l-edâ dakīk-i hâs semeninden iki yüz elli iki guruş deynim olup deyn-i mezkûra takās ve mahsûb onlar dahi ber-vech-i muharrer mukāssa ve kabûl edüp fîmâ-ba‘d mârrü’z-zikr bağda benim kat‘â alâka ve medhalim kalmayup müşteriyân-ı mezkûrânın mülk-i müşterâları ve hakk-ı sırfları olmuşdur keyfe mâ yeşâ ve yehtâr mutasarrıf olsunlar dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’r-râbi‘ ve’l-ışrîn min-Saferi’l-hayr li-sene seb‘a ve seb‘în ve mi’ete ve elf. Şuhûdü’l-hâl: Hüseyin Ağa Serdâr Mehmed Efendi Ahmed Efendi Hasan Usta Kansızoğlu Molla Mehmed Çolak Ali Beşe Hüseyin Beşe Hüddâm Zâbiti? İmam Mustafa Efendi.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin iken târîh-i i‘lâmdan beş sene mukaddem hâlik olan Manolaki v. Mihal nâm hâlikin verâseti li-ebeveyn er karındaşı Mitro ile li-ebeveyn kız karındaşı Panayota’ya münhasıra ba‘dehû merkūm Mitro dahi hâlik olup verâseti sulbî sagīr oğlu Mihalaki ve sulbiye sagīre kızı Simatanya’ya inhisârı ba‘de’t-tahkīkı’ş-şer‘î mezbûre Panayota’nın zevci ve tarafından husûs-ı âti’l-beyanda vekîl-i şer‘îsi ve sagīrân-ı merkūmânın kıbel-i şer‘-i enverden mansûb vasîleri işbu bâ‘isü’l-i‘lâm Yorgaki nâm zimmî kasaba-i mezbûrda mütemekkin iken bundan akdem hâlik olan Masteryani? v. Kostantin’in evlâd-ı sıgārının vasiyyeleri Garofolya nâm Nasrâniye muvâcehesinde bi’l-vekâle ve bi’l-vesâye üzerine da‘vâ ve takrîr-i kelâm edüp hâlik-i merkūm Manolaki hayâtında târîh-i i‘lâmdan beş sene mukaddem kasaba-i mezbûrede vâki‘ bir bâb mülk bakkāl dükkânını sekiz yüz guruşa hâlik-i merkūm Maşteryani’ye bey‘ u teslîm ve temlîk edüp mübâya‘a hücceti vermeye tarafından vekîl eylediği Yani zimmî Meşeli Ayazma nâm mahâlde vâki‘ etrâf-ı erba‘ası Mitro ve Kostandi mülkleri ve dere ve tarîk-i âm ile mahdûd tahmînen dört dönüm bir kıt‘a yerli bağını fuzûlî mübâya‘a hüccetine idhâl etdirdikde ba‘dehû bâyi‘-i müvekkil-i merkūm Manolaki tarafından husûs-ı mezkûr ol târîhde hâlik-i merkūm Maşteryani’den suâl olundukda bağ-ı mahdûd-ı mezkûr mârrü’z-zikr bakkāl dükkânının mübâya‘a hüccetine fuzûlî idhâl ve tahrîr etdirdiğin ve hâlik-i merkūmun yedinde mülkü olduğunu ikrâr ve istişhâd etmiş iken vasiyye-i mezbûre zevcinin terekesinden olmak zu‘muyla bağ-ı mahdûd-ı mezkûru zevci hâlik-i merkūm Maşteryani’nin defter-i kassâmına idhâl murâd eder deyü ba‘de’d-da‘vâ vasiyye-i mezbûre cevâbında fi’l-hakīka hüccet-i mezbûrda tahrîr olduğuna binâen zevcinin defter-i kassâmına idhâl murâd eylediğini ikrâr lâkin zevci hâlik-i merkūm Maşteryani ber-minvâl-i muharrer hüccet-i mezbûreye fuzûlî idhâl olunduğunu ve hâlik-i merkūm Manolaki’nin hayâtında hüccet-i mezbûra tahrîr olunduğundan sonra merkūm Manolaki’nin mülkü olduğunu ikrâr ve işhâd eylediğini inkâr etmeğin vekîl ve vasiyy-i merkūm Yorgaki müdde‘âsını vech-i meşrûh üzere şuhûd-ı udûl ile ba‘de’l-isbât zevce-i vasiyy-i mezbûre mu‘ârazadan men‘ olunup bağ-ı mahdûd-ı mezkûr tereke-i hâlik-i merkūm Manolaki’den olmak üzere tescîl olunduğu bi’l-iltimâs huzûr-ı âlîlerine i‘lâm olundu. Bâkī emr ü fermân hazret-i men-lehü’l-emrindir. Fî 20 Cemâziyelâhir sene 1177 Uncuzâde Süleyman Efendi i‘lâmıdır.Medîne-i Üsküdar’a muzâfe Adalar nâhiyesine tâbi‘ Kartal karyesinde mütemekkin Papa Luka v. Yorgaki nâm zimmî meclis-i şer‘-i şerîf-i enverde işbu bâ‘isetü’s-sifr Elina bt. Kurniş v. Deyban tarafından ber-vech-i âtî tasdîka vekîl-i müsecceli Masturyani v. Kostandi nâm zimmî muvâcehesinde ikrâr ve takrîr-i kelâm edüp bey‘-i âti’z-zikrin vukū‘ına değin yedimde mülküm olup karye-i mezbûrede vâki‘ etrâf-ı erba‘ası Arpaoğlu Dimitri ve Terzi mülkü ve Dimitri mülkleri ve tarîk-i âm ile mahdûd fevkānî iki bâb oda ve iki sofa ve tahtânî iki bâb oda ve dehliz ve kenîf ve iki bi’r-i mâ ve tahtında ahır ve bir mahzen ve eşcâr-ı müsmire ve gayrı müsmireyi hâvî bahçeyi müştemil mülk menzilimi tarafeynden îcâb ve kabûlü hâvî bey‘-i bâtt-ı sahîh-i şer‘î ile bin iki yüz guruşa müvekkile-i mezbûre Elina’ya bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabûl edüp semeni olan meblağ-ı mezkûr bin iki yüz guruşu yedinden tamâmen ve kâmilen ahz ü kabz eyledim ba‘de’l-yevm menzil-i mahdûd-ı mezkûrda bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık aslâ benim alâka ve medhalim kalmayup müşteriye-i müvekkile-i mezbûre Elina Nasrâniyenin mülk-i müşterâsı ve hakk-ı sırfı olmuşdur dilediği gibi mutasarrıfe olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’s-sâbi‘ ve’l-ışrîn min-Şevvâli’l-mükerrem li-sene hamse ve sittîn ve mi’ete ve elf. Şuhûdü’l-hâl: el-Hâc Mustafa Ağa el-Hâc Osman Ağa İbrahim Beşe Ahmed Çelebi Hüseyin Ağa el-Hâc Mustafa Ağa Molla Kasım. Ligor v. Panayot Yorgi v. Yani Kostanti v. Kortiş. Müstedamzâde Nasrullah Efendi niyâbetinde kaydolunmayup bu mahâlle kaydolundu.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin Bakkāloğlu Tanaş v. Yorgi meclis-i şer‘-i hatîrde sulbî kebîr oğlu işbu râfi‘ü’r-rakīm Nikolaki zimmî muvâcehesinde ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup vakıf toprağımda vâki‘ bir tarafı Davidoğlu Tanaş bağı ve bir tarafı Ali Dayıoğlu tarlası ve bir tarafı Kel Bogos veresesi bağı ve bir tarafı tarîk-i âm ile mahdûd tahmînen altı dönüm kürûmî mülk bir kıt‘a çavuş bağımı tarafeynden îcâb ve kabûlü hâvî bey‘-i bâtt-ı sahîh-i şer‘î ile oğlum müşterî-i mezbûra iki yüz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve kabûl edüp semeni olan meblağ-ı mezkûr iki yüz guruşun mutâlebesine müte‘allıka âmme-i da‘vâdan oğlum merkūmun zimmetini ibrâ-i âmm-ı kātı‘ü’n-nizâ‘la ibrâ ve iskāt eyledim fîmâ-ba‘d bağ-ı mahdûd-ı mezkûrda benim kat‘â alâka ve medhalim kalmayup oğlum müşterî-i merkūm Nikolaki’nin mülk-i müşterâsı olmuşdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî-selhi Cemâziyelâhir li-sene semân ve seb‘în ve mi’ete ve elf. Şuhûdü’l-hâl: Kayseriyeli Mehmed Ağa Osman Yazıcı el-Hâc Mustafa Ağa Süleyman Ağa b. İbrahim Kasım Efendi Ahmed Efendi. Ahar Yanaki Ohan Aci Mihail. İmamzâde Ahmed Efendi’nin hatemiyle mümzâ hüccetdir.Medîne-i Üsküdar’a muzâfe Adalar nâhiyesine tâbi‘ Pendik nâm karyede bekârân tâifesi dâ‘îleri Murtaza ve Hasan b. İbrahim Çakır b. Mehmed ve Cafer b. Mehmed ve Hüseyin b. Veli ve karye-i mezbûre ahâlîlerinden Hırlaskari ve Foti Aci Lihani ve Eril? ve Dimitri Aci Londari Uskulye Dilberoğlu Dimitri ve Yorgaki ve Frankoli Yamandi ve Todoraki nâm zimmîler bi-ecma‘ihim meclis-i şer‘a gelüp her birleri takrîr-i kelâm edüp fi’l-asl Anadolu’dan olup karye-i mezbûrede rençberlik vechi üzere sâkin olan Ahıskalı Mehmed nâm kimesne karye-i mezbûrede Macaroğlu odası önünde tarîk-i âmda ale’s-sabâh kendü tüfengine nizâm verir iken bi-kazâ-i te‘âlâ tüfeng boşanıp kendünü mecrûh eyledi üzerlerine üzerine varılıp keşfolunmasını taleb ederiz dediklerinde bi-nefsihi bu fakīr zeyl-i vesîkada muharrerü’l-esâmi kimesneler ile üzerine varılıp eser-i cerh tefahhus olundukda sol kolunda kurşun yarası rü’yet ve müşâhede olunup mecrûh-ı merkūmdan cârihi suâl olundukda bi-kazâillâhi te‘âlâ mahâll-i mezkûrda kendü tüfengime nizâm verir iken tüfeng boşanıp kendü kendümü mecrûh eyledim dem ü diyetime müte‘allık kimesne ile da‘vâ ve nizâ‘ım yokdur dediğini mahâllinde ketb ü tahrîr olunmağın mâ-hüve’l-vâki‘ bi’t-taleb ketb olundu. Fi’l-yevmi’l-hâmis ve’l-ışrîn min-şehri Rebî‘i’l-evvel li-sene tis‘a ve seb‘în ve mi’ete ve elf. Şuhûdü’l-hâl: el-Hâc Ahmed oğlu Mehmed İbrahim Beşe b. Ali Na‘lband Halil b. Mehmed Zilelioğlu Muharrem Yazıcı Mehmed Efendi Hasan Usta b. Abdullah Tokatlı Hüseyin.Kartal kazâsında mütemekkin iken bundan akdem hâlik olan Şişman Yani v. Yamandi nâm zimmînin verâseti zevce-i metrûkesi Panayota bt. Frankoli Nasrâniye ile sulbî sagīr oğlu Nikolaki ve sagīre kızı Efendo’ya münhasıra olduğu ba‘de’t-tahkīkı’ş-şer‘î sagīrân-ı merkūmânın bâ-hüccet-i şer‘iye vasiyy-i mansûbesi olan anaları mesfûre talebiyle hâlik-i merkūmun tahrîr ve tahmîn-i sahîh ile tahmîn olunup bi’l-farîzati’ş-şer‘iye beyne’l-verese taksîm olunan metrûkâtı defteridir ki ber-vech-i âtî zikr olunur. Fî 15 Rebî‘ülevvel sene 1179 Ma‘lûmü’l-müştemilât bir bâb menzil Der-kasaba-i mezbûre 36000 akçe Ma‘lûmü’l-müştemilât bir bâb dükkân der-kasaba-i mezbûre 72000 akçe Maldepe Dağı’nda vâki‘ bir kıt‘a dut ve çavuş bağı 18 dönüm Fi 12 72000 akçe Mezkûr dağda ön tarafda vâki‘ cedîd bir kıt‘a dut bağı 5 dönüm Fi 9 48000 akçe Oda ve dükkânda mevcûd eşyâ ve ...? bel ve çapa ve kazma ve esvâb Ber-vech-i tahmîn 12000 akçe Cem‘an yekûn 240000 akçe Minhâ el-ihrâcât Hâlik-i merkūmun lâşesine mesârif 18000 akçe Resm-i kısmet 6000 akçe Harc-ı hüccet-i vesâyet ve nezâret ve nafaka 1920 akçe Kâtibiye ve kalemiye 840 akçe Hüddâmiye ve çukadâriye 840 akçe Yekûn: 11400 akçe Sahhü’l-bâkī: 2208600 kesr 2 Hisse-i zevceti’l-mezbûre 28573 akçe Hisse-i ibnü’l-mezkûr 133350 akçe Hisse-i binti’l-mesfûre 66675 akçeMedîne-i Üsküdar’a muzâfe Adalar nâhiyesine tâbi‘ Dolayoba karyesinde sâkin İmam Abdülfettah Efendi b. el-İmam Veliyüddin Efendi meclis-i şer‘-i hatîrde işbu râfi‘ü’r-rakīm Moralı Kostandi v. Yorgo zimmî muvâcehesinde bi-tav‘ihi ikrâr-ı tâm ve takrîr-i kelâm edüp akd-i âti’z-zikrin sudûruna değin yedimde mülküm olup toprağında vâki‘ bir tarafı el-Hâc Halil Efendi bostanı ve iki tarafı el-Hâc Ömer oğlu Derviş Ali Bostanı ve bir tarafı tarîk-i cadde ile mahdûd tahmînen beş dönüm kürûmî mülk vişne eşcârlı ve su yollu dut ve çavuş bağımı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūm Kostandi zimmîye iki yüz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr iki yüz guruşu müşterî-i mesfûr Kostandi yedinden bi’t-tamâm ve’l-kemâl ahz ü kabz eyledim fîmâ-ba‘d bağ-ı mahdûd-ı mezkûrda vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup müşterî-i merkūm Kostandi zimmînin mülk-i müşterâsı ve hakk-ı sırf-ı sahîhi olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’t-tâsi‘ aşer min-şehri Rebî‘i’l-âhir li-sene seb‘a ve seb‘în ve mi’ete ve elf. Şuhûdü’l-hâl: Kayseriyeli Mehmed Ağa Halil Beşe b. Ahmed el-Hâc Süleyman b. Ahmed Nalband Halil b. Mehmed el-Hâc Ahmed oğlu Mehmed Beşe Pazarköylü İbrahim Beşe Ahmed Efendi b. Hüseyin Arnavud Ali Beşe b. Receb Derviş Ali b. el-Hâc Mehmed. Temme’l-kelâm fî hâze’l-makām nemekahu’l-fakīr ileyhi azze şânuhu İsmail el-müvellâ-hilâfeten bi-nâhiyeti Adalar -ufiye anhü-. MühürMedîne-i Üsküdar nâhiyesinden Adalar nâhiyesi Kartal kasabasında sâkin bundan akdem mürd olan Yano zimmînin veled-i kebîr oğlu Kosta v. kebîr oğlu Yanaki sagīr Kosti Veliço v. sagīr kızı Maryaya babalarından intikāl eden hisse-i ırsiyelerini taleb eylediklerinde kable’s-suâl bize babalarından kalan hisse-i ırsiyelerini vasîsi Korta’ya teslîm eyledim deyü inkâr? vasî Korta meclis-i ...Yâ Allah Yâ Muhammed Bede’tü Bismillâhirrahmânirrahîm Fahrü’l-kuzâti’l-müteşerri‘în fazîletlü es-Seyyid Mehmed Efendi -dâme-muvaffakan- ve mükerremen. Ba‘de’t-tahiyyeti’l-vâfiye inhâ olunur ki işbu sene tis‘a ve seb‘în ve mi’ete ve elf mâh-ı Cemâziyelevveli gurresinden zabt etmek üzere medîne-i Üsküdar’a muzâfe Adalar nâhiyesinin niyâbeti tarafımızdan cenâbınıza tefvîz ve sipâriş olunmuşdur gerekdir ki nâhiye-i mezbûreyi gurre-i merkūmeden bi’n-niyâbe zabt u rabt ve beyne’l-ahâlî kemâ-yenbağī icrâ-yı ahkâm-ı şer‘-i âlî edüp cadde-i şerî‘at-i garrâdan ser-i mû inhirâfa cevâz göstermeyesiz ve’s-selâm. El-fakīr es-Seyyid Mehmed Masum La‘lîzâde El-kādı bi-medîneti Üsküdar Yâ Rabb dilimi sehv ü hatâdan sakla. Endîşîmi tezvîr ve riyâdan sakla.Ta‘yîn olunan Mehmed Ağa yediyle Vâsıl olıcak ma‘lûm ola ki ma‘den-i mezkûrdan Âsitâne-i aliyyeye gelecek zerr ü sîm hazînesi Kartal’a dâhil ve mahfûz ve cebelü ta‘yîn olunduğu kayd. Fî 4 Cemâziyelevvel sene 1179Medîne-i Üsküdar’a muzâfe Adalar nâhiyesine tâbi‘ Pendik karyesinde mütemekkin Saraknos v. Mihal nâm zimmî meclis-i şer‘-i şerîfde işbu bâ‘isü’s-sifr dâmâdı Kosta v. Todori ve kızı Kiryakiye mahzarında bi tav‘ihi ikrâr ve takrîr-i kelâm edüp akd-i âti’z-zikrin sudûruna değin silk-i mülkümde münselik olup karye-i mezbûrede vâki‘ bir tarafı Aci Mihal menzili ve bir tarafı kendü menzilim ve bir tarafı dâmâdım Kosta menzili ve bir tarafı tarîk-i âm ile mahdûd fevkānî iki bâb oda ve vasatında iki bâb oda ve tahtında bir ahır ve bir kenîfi müştemil mülk menzilimin fevkānî bir oda vasatında bir oda ve nısf ahırı dâmâdım Kosta’ya ve nısfı fevkānî bir oda vasatında bir bâb oda ve nısf ahırı cemî‘ tevâbi‘ ve levâhıkıyla ve kâffetü’l-hukūk ve merâfıkı ile tarafeynden îcâb ve kabûlü hâvî bey‘-i bâtt-ı kat‘î ile yalnız üç yüz guruşa merkūmâna bey‘ u teslîm eyledim onlar dahi minvâl-i muharrer üzere iştirâ ve tesellüm ve kabz eyleyüp ba‘de’l-yevm menzil-i mahdûd-ı mezkûrda benim kat‘â alâka ve medhalim kalmayup dâmâdım ile kızım nâm kimesnelerin mülk-i müşterâsıdır dedikde keyfe mâ yeşâ ve yehtâr mutasarrıf ve mutasarrıfe olsunlar yedlerine hüccet i‘tâ olunsun dedikde gıbbe’t-tasdîkı’ş-şer‘î mâ-hüve’l-vâki‘ bi’t-taleb ketb olundu. Tahrîren fi’l-yevmi’t-tâsi‘ aşer min-şehri Cemâziyelevvel li-sene tis‘a ve seb‘în ve mi’ete ve elf. Şuhûdü’l-hâl: Serdâr-ı sâbık Mehmed Ahmed Ağa İmam Kasım Efendi Osman Ağa. İstefar v. Hıristodori Yorgaki v. Kuriş Frankovilo v. Yamandi Kostandi v. Kanula.Medîne-i Üsküdar’a muzâfe Adalar nâhiyesine tâbi‘ Pendik nâm karyede mütemekkin Mitro v. Polihron meclis-i şer‘-i hatîr-i lâzımü’t-tevkīrde işbu râfi‘ü’r-rakīm Kasab Uskolya v. Zafiri zimmî muvâcehesinde bi-tav‘ihi ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup karye-i mezbûrede vâki‘ bir tarafı Yamandaki menzili ve bir tarafı kilise menzili ve bir tarafı mesfûr ile iştirâk duvar ve bir tarafı tarîk-i âm ile mahdûd tûlen ve arzen bi-hesâb-ı terbî‘î tahmînen elli zirâ‘ cânib-i etrâfı taş duvarıyla mülk menzil arsamı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma elli sekiz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezbûr elli sekiz guruşu müşterî-i mersûm yedinden bi’t-tamâm ve’l-kemâl ahz ü kabz eyledim fîmâ-ba‘d arsa-i mahdûd-ı mezkûrda vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup müşterî-i merkūm Uskolya zimmînin mülk-i müşterâsı ve hakk-ı sırf-ı sahîhi olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’s-sâmin min-Cemâziyelâhir li-sene tis‘a ve seb‘în ve mi’ete ve elf. Şuhûdü’l-hâl: Değirmenci Kirkor Semeroğlu? Yamandaki Aci Yorgaki v. Nikifor Dimitri v. Litare? İlya v. Letare Kostandi v. Aci Kanbolo Macaroğlu Frankovilo.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkine olup zâtı vech-i şer‘î üzere mu‘arrefe olan Deniye bt. Aci Mıgırdıç nâm Nasrâniye meclis-i şer‘-i hatîrde li-ebeveyn kız karındaşı işbu râfi‘atü’r-rakīme ...? bt. Aci Mıgırdıç Nasrâniye tarafından ber-vech-i âti’l-beyanda tasdîka vekîl-i müseccel-i şer‘îsi olan zevci Serkis v. Avanis zimmî muvâcehesinde üzerine da‘vâ ve takrîr-i kelâm edüp babamız hâlik-i merkūmun hîn-i helâkinde bi’l-cümle terekesinden defter-i kassâmdan hâric ez-defter dört kese akçenin ve on beş aded ağa tahtası ve üç vakıye hıyar çekirdeği ve dört vakıye kabak çekirdeği ve otuz aded teferrüc? hasırı ve yüz aded teferrüc kazığının mevcûd ise aynlarından ve müstehleke ise kıymet-i şer‘iyesinden ve dahi vakıf toprağında Draman Ayazması kurbünde vâki‘ bir tarafı Aci Baron bağı ve bir tarafı Tavşanbağı ve bir tarafı İsayî bostanı ve bir tarafı tarîk-i âm ile mahdûd tahmînen üç dönüm bir kuyulu vişne eşcârlı bahçenin nısfı babamdan müntakil ve nısf-ı âharını kız karındaşım mesfûreden otuz guruşa iştirâ eylediğim nısfını ve dahi kasaba-i mezbûrede vâki‘ lede’l-ahâlî ve’l-cîrân ma‘lûmü’l-hudûd bir bâb kebîr menzili bi-cümleti’t-tevâbi‘ babam hâlik-i merkūm hîn-i helâkinden üç sene mukaddem hibe ve teslîm eylemişdi lâkin hîn-i helâkinde defter-i kassâma idhâl ve beyne’l-verese tevzî‘ ve taksîm olunup karındaşım müvekkile-i mesfûreden taleb ederim suâl olunup ber-vech-i muharrer alıverilmesi matlûbumdur dedikde gıbbe’s-suâl mezbûr Serkis vekâleten cevâbında tereke-i hâlik-i merkūmun cemî‘ metrûkâtı ba‘de’t-tahrîr ve’t-taksîm ber-mûceb-i defter-i kassâm mesfûre Deniye’nin hisse-i ırsiye-i şer‘iyesine isâbet ve intikāl eden bir yük otuz iki bin dört yüz altmış üç akçe hakkı mukābelesinde vakıf toprağında Draman Ayazması kurbünde vâki‘ lede’l-ahâlî ve’l-cîrân ma‘lûmü’l-hudûd altı dönüm bir kıt‘a dut bağını ve mahâll-i mezkûrda vâki‘ beş dönüm bir kıt‘a çavuş bağını ve yine Maldepe toprağında vâki‘ on beş dönüm bir kıt‘a dut ve çavuş ve Altuntaş bağının ve yine mezkûr Ayazma kurbünde vâki‘ dört dönüm bir kıt‘a vişne bahçesinin ve yine Maldepe toprağında vâki‘ dört dönüm bir kıt‘a harâb dut bağının ve yine kasaba-i mezbûrede vâki‘ bir bâb kebîr menzilin nısflarını ve sâir eşyânın dahi nısflarını târîh-i mezkûrdan bir buçuk sene mukaddem bi’t-terâzî hissesi içün ta‘yîn ü tahsîs ve kabûl ü teslîm edüp husûs-ı mîrâsa ve dâhil-i defter ve hâric ez-defter tereke-i hâlik-i merkūma müte‘allıka âmme-i da‘vâdan ehadühümâ âharın zimmetini ibrâ ve iskāt eylediler dedikde ol dahi ber-vech-i muharrer ibrâ-i mezkûru inkâr edicek müvekkil-i mesfûrdan def‘-i mîrâsına mutâbık beyyine taleb olundukda ahrâr-ı ricâl-i Nasârâdan beynlerinde müstakīm Angeli v. Karabet ve Ohan v. Marat ve İstasodor v. Sahak ve Nikogos v. Aci Bogos zimmîler li-ecli’ş-şehâde meclis-i ma‘kūd-ı mezkûra hâzirûn olup isre’l-istişhâd fi’l-hakīka işbu müdde‘iye-i mesfûre Deniye bt. Aci Mıgırdıç Nasrâniye târîh-i mezkûrdan bir buçuk sene mukaddem bâlâda mezkûr altı kıt‘a bağların ve bir kıt‘a vişne bahçesinin ve bir bâb menzilin nısflarını ve sâir eşyânın nısfını bir yük otuz iki bin dört yüz altmış üç akçe hakkı mukābelesinde bi’t-terâzî hissesi içün ta‘yîn ve tahsîs ve teslîm eyleyüp husûs-ı mîrâsa ve dâhil-i defter ve hâric ez-defter tereke-i hâlik-i merkūma müte‘allıka âmme-i da‘vâdan ehadühümâ âharın zimmetini ibrâ-i âm ile ibrâ ve iskāt eylediler bu husûsa bu vech üzere şâhidleriz şehâdet dahi ederiz deyü her biri edâ-i şehâdet-i şer‘iye etdiklerinde ba‘de’t-ta‘dîl ve’t-tezkiye şehâdetleri makbûle oldukdan sonra mesfûre Deniye dahi ber-vech-i muharrer ibrâ-i mezkûru bi-tav‘ihâ ikrâr etmeğin mûcebince bî-vech mu‘ârazadan men‘ birle mâ-hüve’l-vâki‘ bi’t-taleb ketb olundu. Fî 6 Cemâziyelâhir sene 1179 Şuhûdü’l-hâl: Voyvoda Süleyman Ağa Nalband İbrahim Beşe Kalyoncu Mehmed İshakoğlu Mehmed Müezzin Molla Mustafa Ahmed Efendi Kara Ahmed b. Mehmed Molla Ali b. Yahya Vefa b. Mehmed. Yazıcı Kirkor ve Aci Kevork İstefani.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkine olup şahsı zeyl-i vesîkada muharrerü’l-esâmi kimesneler ta‘rîfleriyle mu‘arrefe olan Gül bt. Aci Mıgırdıç Nasrâniye meclis-i şer‘-i hatîr-i lâzimü’t-tevkīrde li-ebeveyn kız karındaşı olup şahsı kezâlik mu‘arrefe olan işbu râfi‘atü’r-rakīm Deniye Nasrâniye muvâcehesinde bi-tav‘ihâ ikrâr ve takrîr-i kelâm edüp zikri âtî vukū‘ına değin yedimde mülk-i mevrûsem olup kasaba-i mezbûrede < > toprağında Draman kurbünde vâki‘ bir tarafı Aci Baron bağı ve bir tarafı Tavşanbağı ve bir tarafı İsayi zimmî bostanı ve bir tarafı tarîk-i âm ile mahdûd ve tahmînen üç dönüm bir kıt‘a ve kuyu taşı duvarlı vişne mülk bahçesinin nısfı benim ve nısf-ı âharı mesfûre Deniye’nin olmağla el-hâletü hâzihi ben bahçe-i mezkûrede olan nısf hisse-i şâyi‘amı meccânen mesfûre Deniye’ye temlîk ve teslîm eylediğimde ol dahi temellük ve tesellüm ve kabz u kabûl eyledikden sonra mesfûre Deniye’ye on beş guruş dahi i‘tâ edüp ol dahi mukābelesinde mârrü’z-zikr bahçenin derûnunda olan su kuyusunun suyu ile nısfiyyet üzere bana temlîk ben dahi temellük ve kabûl eyledim lâkin kuyu-yı mezkûrun vaktinde suyunu benim ol mahâlle karîb bostanıma icrâya bahçe-i mezkûrun derûnundan Serkisoğlu bostanından mesfûre Deniye’nin âhar çavuş bağının hendeğinden nakl ve bostanımı suvarmak üzere ve kuyu-yı mezkûrun nısfını bana temlîk etmek üzere her birimiz ta‘ahhüd ve zabt u rabt edüp takrîrlerimiz tescîl ve hüccet olunup yedlerimize i‘tâ olunmak matlûbumuzdur dedikde gıbbe’t-tasdîkı’l-mu‘ayyene mâ-hüve’l-vâki‘ bi’t-taleb ketb olundu. Tahrîren fi’l-yevmi’t-tâsi‘ min-Cemâziyelâhir li-sene tis‘a ve seb‘în ve mi’ete ve elf. Şuhûdü’l-hâl: Voyvoda Süleyman Ağa Voyvoda-i sâbık Ahmed Ağa Serdâr Mehmed Ağa b. Ali el-Hâc Mahmud Ağa Kara Ahmed b. Mehmed. Değirmenci Kirkor Ohan Demirci Agop Dikici Avak İnegöllü ...?Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkine olup şahsı zeyl-i vesîkada muharrerü’l-esâmi kimesneler ta‘rîfleriyle mu‘arrefe olan Gül bt. Aci Mıgırdıç Nasrâniye meclis-i şer‘-i hatîrde li-ebeveyn kız karındaşı olup kezâlik şahsı mu‘arrefe olan işbu râfi‘atü’r-rakīme Deniye Nasrâniye muvâcehesinde bi-tav‘ihâ ikrâr ve takrîr-i kelâm edüp akd-i âti’z-zikrin sudûruna değin yedimde mülk-i mevrûsem olup kasaba-i mezbûre toprağında Draman Ayazması kurbünde vâki‘ bir tarafı Seraboğlu Bedros bostanı ve bir tarafı Musa Ağa bağı ve bir tarafı Kel Bogos veresesi bağı ve bir tarafı tarîk-i âm ile mahdûd tahmînen altı dönüm kürûmî mülk bir kıt‘a ve bir aded su kuyulu kış bağın nısfı benim ve nısf-ı âharı ırsen karındaşım mesfûre Deniye Nasrâniyenin olmağla el-hâletü hâzihi ben bağ-ı mezkûrda olan nısf hissemi tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i mesfûreye iki yüz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezkûr iki yüz guruşu müşteriye-i mezbûre Deniye yedinden tamâmen ahz ü kabz edüp bağ-ı mezkûrda nısf hissenin gabn ve tağrîrine müte‘allıka âmme-i da‘vâdan müşteriye-i mesfûre Deniye’nin zimmetini ibrâ ve iskāt eyledim fîmâ-ba‘d mârrü’z-zikr bağın nısf hisse-i şâyi‘amda kat‘â alâka ve medhalim kalmayup bağ-ı mezkûrun ırsen ve şirâen mecmû‘u müşteriye-i mesfûrenin mülk-i mahzı olmuşdur keyfe mâ-teşâ ve tehtâr mutasarrıfe olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’t-tâsi‘ min-Cemâziyelâhir li-sene tis‘a ve seb‘în ve mi’ete ve elf. Şuhûdü’l-hâl: Voyvoda Süleyman Ağa Voyvoda-i sâbık Ahmed Ağa Serdâr Mehmed Ağa el-Hâc Mahmud Ağa Kara Ahmed Beşe. Değirmenci Kirkor Dikici Avak Ohan v. Marat Demirci Agop.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkine olup şahsı zeyl-i vesîkada muharrerü’l-esâmi kimesneler ta‘rîfleriyle mu‘arrefe olan Deniye bt. Aci Mıgırdıç nâm Nasrâniye meclis-i şer‘-i hatîrde li-ebeveyn kız karındaşı olup şahsı kezâlik mu‘arrefe olan işbu râfi‘atü’r-rakīme Gül Nasrâniye muvâcehesinde bi-tav‘ihâ ikrâr ve takrîr-i kelâm edüp akd-i âti’z-zikrin sudûruna değin yedimde mülk-i mevrûsem olup Maldepe toprağında vâki‘ iki tarafı eniştem Serkis bostanı ve bir tarafı Aci Bogosoğlu Nikogos bağı ve bir tarafı tarîk-i âm ile mahdûd tahmînen dört dönüm kürûmî mülk bir kıt‘a harâb dut bağın nısfı benim ve nısf-ı âharı karındaşım mesfûre Gül Nasrâniyenin olmağla el-hâletü hâzihi ben bağ-ı mezkûrda olan nısf hisse-i şâyi‘amı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşteriye-i mesfûreye yüz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezkûr yüz guruşu müşteriye-i mesfûre 11a yedinden tamâmen ahz ü kabz eyleyüp bağ-ı mezkûrda olan nısf hissenin gabn ve tağrîrine müte‘allıka âmme-i da‘vâdan müşteriye-i mesfûre Gül Nasrâniyenin zimmetini ibrâ-i âm ile ibrâ ve iskāt eyledim fîmâ-ba‘d bağ-ı mahdûd-ı mezkûrun nısf hisse-i şâyi‘inde vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup bağ-ı mahdûd-ı mezkûrun ırsen ve şirâen mecmû‘u müşteriye-i mesfûre Gül Nasrâniyenin mülk-i mahzı olmuşdur keyfe mâ-teşâ ve tehtâr mutasarrıfe olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’t-tâsi‘ min-Cemâziyelâhir li-sene tis‘a ve seb‘în ve mi’ete ve elf. Şuhûdü’l-hâl: Voyvoda Süleyman Ağa Voyvoda-i sâbık Ahmed Ağa Serdâr Mehmed Ağa el-Hâc Mahmud Ağa Kara Ahmed Beşe. Değirmenci Kirkor Dikici Avak Ohan v. Marat Demirci Agop.Vâsıl oluncak ma‘lûm ola ki Keban ve Ergani ma‘denlerine sermâye gönderilmesi muktezâsı olmağla kapıcıbaşılarından Mustafa Ağa adamıyla giden hazîne Kartal’a dâhil olduğu binâen ta‘yîn olunan cebelü. Fî 22 Cemâziyelâhir sene 1179Emîrü’l-ümerâ’i’l-kirâm kebîrü’l-küberâ’i’l-fihâm zü’l-kadri ve’l-ihtirâm sâhibü’l-izzi ve’l-ihtirâm mine’l-muhtasmezîd-i inâyeti’l-meliki’l-a‘lâ ber-vech-i arpalık Kocaeli sancağına mutasarrıfı ( ) -dâme’l-ikbâlü- ve mefâhirü’l-kuzât ve’l-hükkâm ma‘denü’l-fezâil ve’l-hükkâm Kartal’dan Çınarcık’a varınca İznikmid Körfezi’nde vâki‘ kuzât ve nüvvâb -zîde fazluhum- ve mefâhirü’l-emâsil ve’l-akrân serdârlar ve sâir zâbitân -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki Âsitâne-i sa‘âdetimde sâkin ibâdullahın erzâk-ı yevmiyeleri’çün Bahr-ı siyâh tarafından tedârük ve isticlâb olunan hıntayı hufyeten kayıklar reisleri ve sâir kimesneler iştirâ ve bir tarîk ile kayıklara vaz‘ ve ol mahâlden nakleyledikleri tahkīkan ve sahîhan ihbâr olunup bu hâlet-i müfside Âsitâne-i sa‘âdetimde mukīm ibâdullahın tenk-i ma‘âşlarına ve kıllet ve zarûret ve firuhte? bâ‘is olduğundan gayrı Âsitâne-i aliyyemden taşraya zahîre nakli evâmir-i şerîfemle memnû‘ iken bu hilâlde dekk ü hîle ile hınta ve zehâir-i sâirenin taşralara nakl ve fürûht olunduğuna bir türlü rızâ-i hümâyûnum olmayup bu mel‘anete cesâret edenlerin ahz ü te’dîbi ve tahzîr ü ...? ehemm-i mehâmm-ı Devlet-i aliyyemden olmağla ba‘de’l-yevm iskelelerinize İslambol’dan varan kayıklara gereği gibi bakıp İsakçı Anbarı’ndan tersâne-i âmirem anbarına gelüp İslambol harcı olmakdan nâşî fürûht olunup İslambol Gümrüğü emîninden yedlerinde tezkiresi olanlardan mâ‘adâ kayıklar derûnunda bulunan hıntayı ahz ve bir mahâll-i mahfûza vaz‘ ü hıfz ve İsakçı hıntasından gayrı hıntayı götürenleri eyyen men-kân ahz ve muhkem habsedip kayıkda zuhûr eden hıntanın mikdârını ve reis ve sâhibinin isimlerini Der‘alliyem’e tahrîr ve i‘lâma müsâra‘at ve bu bâbda tenfîz-i emr-i şerîfimde iğmâz edenlerin bilâ-emân haklarından gelinmek musammem ve muhakkak olduğun bilerek bu emr-i memnû‘a gāyetü’l-gāye nezâret ve ihtimâm ve sa‘y ü ikdâm eyleyüp ser-i mû iğmâz ve müsâmahadan be-gāyet tevakkī ve mücânebet eylemeniz bâbında fermân-ı âlîşânım sâdır olmuşdur mübâşir ta‘yîn olunan sadrıâzam çukadârlarından Kurd Mahmud -zîde kadruhüm- vusûl buldukda bu bâbda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olup hilâfından gāyetü’l-gāye hazer ve mücânebet eyleyesiz şöyle bilesiz alâmet-i şerîfe i‘timâd kılasız. Tahrîren fî-evâili Recebi’l-ferd li-sene tis‘a ve seb‘în ve mi’ete ve elf. Be-makām-ı İslambol.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin Kestahon? v. Agob zimmî meclis-i şer‘-i hatîr-i lâzimü’t-tevkīrde li-ebeveyn er karındaşı işbu râfi‘ü’r-rakīm Markos zimmî muvâcehesinde ikrâr ve takrîr-i kelâm edüp kasaba-i mezbûrda vâki‘ etrâf-ı erba‘ası Vartan zevcesi menzili ve benim âhar menzilim ve Karabet Dülger veresesi menzili ve tarîk-i âm ile mahdûd fevkānî iki bâb oda ve tahtında ahır ve bir mikdâr avlu ve kazgan ocağı ve yetmiş zirâ‘ bahçeyi müştemil mülk menzilin nısfı benim olup ve nısf-ı âharı karındaşım merkūmun olmağla el-hâletü hâzihi ben menzil-i mezkûrda olan nısf hissem mukābelesinde yetmiş zirâ‘ bahçeyi ve kazgan ocağını bana ta‘yîn ve tahsîs ve teslîm edüp ben dahi ber-vech-i muharrer ahz ü tesellüm ve kabz u kabûl eyleyüp menzil-i mezkûrun derûnunda vâki‘ bi’r-i mâ ve karındaşım merkūm Markos ile müşterek olmak üzere ta‘ahhüd eyledikden sonra menzil-i mahdûd-ı mezkûrun nısfı karındaşım merkūm Markos zimmînin mülk-i mahzı olmuşdur vechen mine’l-vücûh benim alâka ve medhalim yokdur dedikde kayd. Fî ( ) Recebi’l-ferd sene 1179 Şuhûdü’l-hâl: Ahmed Efendi Nalband İbrahim Duhânî Hasan Beşe Berber Yahya Beşe İshak Beşe. Yazıcı Kirkor Aci Kevork Yağmuroğlu Mikail Aci Baron Bogos v. Bedros Kabril v. Aci Baron Ohan v. Marat İsayi v. Tanaş Terzi Kevork Terzi Avakim.Medîne-i Üsküdar’a muzâfe Adalar nâhiyesine tâbi‘ Ada-i kebîr karyesinde mütemekkine Fofona bt. Nikola Nasrâniye tarafından ber-vech-i âti’l-beyanda vekîl olduğu şahsı vech-i şer‘î üzere ârifân Tefani v. Togodoş ve Manolaki v. Dimitraki ve Yamandaki v. Panayot zimmîler şehâdetleriyle sâbitü’l-vekâlesi Malamata v. Yamandi zimmî meclis-i şer‘-i hatîrde dâmâdı işbu râfi‘ü’r-rakīm Kayaoğlu Kostanti v. Yorgaki zimmî muvâcehesinde bi’l-vekâle ikrâr ve takrîr-i kelâm edüp müvekkilem mesfûrenin yedinde mülkü olup karye-i mezbûrede vâki‘ bir tarafı Nikolaki menzili ve bir tarafı Yamandi dükkânı ve bir tarafı Deriko dükkânı ve bir tarafı tarîk-i hâs ile mahdûd bir bâb < > mülk mahzeni tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma yüz guruşa bey‘ u teslîm ve temlîk edüp ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr yüz guruşu müvekkilem mesfûre Fofona Nasrâniye dâmâdı müşterî-i merkūm Kostanti zimmî yedinden tamâmen ahz ü kabz eyleyüp fîmâ-ba‘d mahzen-i mahdûd-ı mezkûrda vechen mine’l-vücûh ve sebeben mine’l-esbâb müvekkilem mezbûre Fofona Nasrâniyenin kat‘â alâka ve medhali kalmayup dâmâdı müşterî-i merkūm Kostanti zimmînin mülk-i müşterâsı ve hakk-ı sırf-ı sahîhi olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’s-sâlis ışrîn Recebi’l-ferd li-sene tis‘a ve seb‘în ve mi’ete ve elf. Şuhûdü’l-hâl: Kayseriyeli Mehmed Ağa Ali Ağa b. Süleyman Mehmed Usta Çolak Ali Beşe Ahmed Efendi. Şişman Andon ...? Kara Yorgaki Aci Dimitraki v. Yani Çakıcıoğlu Kostanti Panayotaki Berber Yasef.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin Markos ve Kitagos veledey Agop ve li-ebeveyn kız karındaşları olup şahsı vech-i şer‘î üzere mu‘arrefe olan Meryem Nasrâniye her biri meclis-i şer‘-i hatîrde ve li-ebeveyn kız karındaşları olup şahsı kezâlik mu‘arrefe olan bâ‘isetü’l-vesîka Margarit Nasrâniye muvâcehesinde ikrâr ve takrîr-i kelâm edüp akd-i câ’i’z-zikrlerin sudûruna değin yedimizde mülk-i mevrûsumuz olup kasaba-i mezbûrede vâki‘ bir tarafı el-Hâc Mustafa Ağa bekâr odası ve iki tarafı tarîk-i cadde arsası ve bir tarafı tarîk-i âm ile mahdûd tahtânî bir bâb oda mülk bekâr odası altı sehim i‘tibârıyla ikişer sehmi mesfûrân Markos ve Kitagos zimmînin ve bir sehmi mesfûre Meryem Nasrâniyenin olup ve bir sehmi dahi müşterî-i mersûme Margarit Nasrâniyenin olmağla el-hâletü hâzihi oda-i mezkûrda olan ve zikr olunan sihâmlarımızı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşteriye-i mesfûre Margarit Nasrâniyeye yüz otuz guruşa bey‘ u teslîm ve temlîk eylediğimizde ol dahi ber-vech-i muharrer iştirâ ve tesellüm ve temellük ve kabûl eyledikden sonra semeni olan meblağ-ı mezkûr yüz otuz guruşu bi-kadri’l-hısas tamâmen her birimiz müşteriye-i mesfûre yedinden tamâmen ahz ü kabz edüp fîmâ-ba‘d oda-i mahdûd-ı mezkûrda olan sihâm-ı mezkûremizden vechen mine’l-vücûh ve sebeben mine’l-esbâb bizim kat‘â alâka ve medhalimiz kalmayup oda-i mezkûrun mecmû‘u ırsen ve şirâen mülk-i mahzı olmuşdur dediklerinde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 4 Recebi’l-ferd sene 1179 Şuhûdü’l-hâl: Ahmed Efendi Nalband İbrahim Beşe Berber Memiş Beşe Duhâni Mehmed Beşe İshak Beşe. Yazıcı Kirkor Bogos v. Bedros Yağmuroğlu Aci Mikail Aci Baron v. Kabril Ohan v. Marat İsayi v. Tamas Terzi Kevork Terzi Avakim.Medîne-i Üsküdar’a muzâfe Adalar nâhiyesine tâbi‘ Kartal kasabasında sâkine mütemekkine olup şahsı vech-i şer‘î üzere mu‘arrefe olan Meryem ve Margarit ibnetey Agop Nasrâniyeler meclis-i şer‘-i hatîr-i lâzimü’t-tevkīrde ve li-ebeveyn er karındaşları olup işbu râfi‘ü’r-rakīm Markos ve Kitagos muvâcehelerinde her biri ikrâr ve takrîr-i kelâm edip bundan akdem karındaşımız olup hâlik olan Vilas zimmîden altı sehmden i‘tibârıyla birer sehmi bize ve ikişer sehmi merkūmân Markos ve Kitagos’a isâbet ve intkāl eden kasaba-i mezbûrda vâki‘ etrâf-ı erba‘ası Vartan zevcesi menzili ve Bedros zimmî menzili ve karındaşımız merkūm Kitagos menzili ve Karabet Dülger veresesi menzili ve tarîk-i âm ile mahdûd fevkānî iki bâb oda ve tahtında ahır ve bir mikdâr avlu ve kazgan ocağı ve merkūm Kitagos ile müşterek bi’r-i mâ ve yetmiş zirâ‘ bahçeyi müştemil mülk menzile dört yüz elli guruş kıymet takvîm olunup takvîmi meblağ-ı mezkûrdan biz yetmiş beş guruş hissemizi nakden yedlerinden tamâmen ba‘de’l-ahz ve’l-kabz ve yine Savak nâm mevâzi‘de vâki‘ lede’l-ahâlî ve’l-cîrân ma‘lûmü’l-hudûd altı dönüm kış bağından altı yüz çubuğunu ve yine Maldepe toprağında Cevizler kurbünde vâki‘ altı dönüm < > çavuş bağından altı yüz çubuğunu ve yine Uluyol altında vâki‘ dört buçuk dönüm çavuş ve dut bağından altı yüz çubuğunu ve yine vakıf toprağında Draman kurbünde vâki‘ üç dönüm yerli bağından üç yüz çubuğunu ba‘de’l-ifrâz alâmât-ı fâsıla ve dal vaz‘ıyla bizim hissemiz içün bi’t-terâzî ta‘yîn ve tahsîs ve teslîm biz dahi ber-vech-i muharrer ahz ü kabz ve tesellüm ve kabûl edüp fîmâ-ba‘d menzil-i mezbûrun mecmû‘unda ve bağ-ı mezbûrûnun ta‘yîn olunan hisselerimizden mâ‘adâsında kat‘â ve kātıbeten ve dahi beynimizde ma‘lûm eşyâ-yı mütenevvi‘adan sihâm-ı mezkûr üzere hisselerimizi yedlerinden tamâmen ahz ü kabz eyleyüp kezâlik eşyâ-yı mütenevvi‘adan ırsen alâka ve medhalimiz kalmayup husûs-ı tereke-i hâlik karındaşımız merkūma müte‘allıka âmme-i de‘âvî ve kâffe-i mütâlebât ve eymân-ı muhâsamâtdan karındaşımız merkūmân Markos ve Kitagos’un zimmetlerini ibrâ ve iskāt eyleyüp her birimiz âharın ibrâsını kabûl eyledik dediklerinde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 4 Recebi’l-ferd sene 1179 Şuhûdü’l-hâl: İshak Berber Memiş Duhâni Mehmed Nalband İbrahim Ahmed Efendi. Yazıcı Kirkor Aci Kevork Ohan v. Marat Bogos v. Bedros Terzi Kevork Terzi Avakim.İzzet-meâb şerî‘at-nisâb hâlâ Adalar nâhiyesinde nâibimiz efendi kâm-yâb ba‘de’t-tahiyyeti’l-vâfiye inhâ olunur ki hamdullâhi te‘âlâ işbu mâh-ı Şa‘bâni’l-mu‘azzam’ın gurresi isneyn günü ale’s-seher şevketlü kerâmetlü mehâbetlü kudretlü veliyyi’n-ni‘metimiz efendimiz pâdişâh-ı âlem-penâh hazretlerinin sulb-i pâk-i tâb-nâklerinden bir duhter-i pakize ahter-zîver-i nehd-i vücûd ve isimleri Beyhan Sultân ismiyle müsemmâ buyrulup kudûm-ı meymenet-lüzûmları içün ibtidâsı bâ-fermân-ı âlî yarınki Çarşamba gününden olup üç gün ve üç gece donanma-i hümâyûn ve şehrâyin-i mu‘tâd-ı kadîm ve de’b-i müstedim olduğuna binâen sâbıkda olduğu vech üzere dekâkîn ashâbını huzûrunuza da‘vet ve herkes dükkânlarını tezyîn ve leyâlîde dahi karâr ve izhâr-ı âsâr-ı şâdumânîye ibtidâr eylemelerini nâhiye-i mezbûre ahâlîsine tenbîh ve tefhîm eyleyesiz ve’s-selâm. Fî 2 Şa‘bâni’l-mu‘azzam sene 1179 El-fakīr es-Seyyid Mehmed Masum Kalfalızâde La‘lîzâde el-Kādı bi-medîneti Üsküdar.Medîne-i Üsküdar’a muzâfe Adalar nâhiyesine tâbi‘ Kartal kasabasında sâkin iken bundan akdem düyûnu terekesinden ezyed olduğu hâlde fevt olan Süleyman Ağa b. Ahmed’in verâseti zevce-i menkûha-i metrûkesi Âişe bt. el-Hâc Mustafa Ağa nâm hatun ile sulbî sagīr oğlu Süleyman ve sagīre kızı Selime’ye münhasıra ba‘dehû sagīr-i mezbûr Süleyman fevt olup verâseti anası mezbûre hatun ile ve li-ebeveyn kız karındaşı mezbûre Selime’ye ve li-üm er karındaşı es-Seyyid Mehmed Sadık b. es-Seyyid İbrahim nâm kimesneye münhasıra oldukdan sonra zevce-i mezbûre kendü nefsinden asıl ve sagīre-i mezbûre Selime tarafından bâ-hüccet-i şer‘iye Âişe Hatun tarafından ber-vech-i âtî ikrâra ve i‘tâ-i hüccete vekîl olduğu zât-ı mezbûreyi ârifân el-Hâc Mahmud Ağa b. Ali ve el-Hâc Mehmed b. el-Hâc Mehmed ve Kara Ahmed b. Mehmed şehâdetleriyle vekâleti sâbit olan mezbûr es-Seyyid Mehmed Sadık vekâleten ve kendü nefsinden dahi asâleten meclis-i şer‘-i hatîr-i lâzimü’t-tevkīrde işbu bâ‘isü’l-vesîka Nalıncızâde Molla Hasan b. Ali mahzarında ikrâr ve takrîr-i kelâm edüp ber-mûceb-i defter-i kassâm ba‘de’t-tahrîr ve’t-taksîm müteveffâ-yı evvel-i mezbûrdan bize ırsen intikāl eden Maldepe dağında vâki‘ bir tarafı Avanisoğulları bağı ve bir tarafı Kalfaoğlu Aci Baron bağı ve iki tarafı tarîk-i âm ile mahdûd dokuz bin iki yüz doksan beş çubuk çavuş ve sekiz bin iki yüz otuz sekiz çubuk dut ve mahlût vişne eşcârlı bir kıt‘a bağı münâdî lisânıyla müzâyede ve rağabât-ı nâs bi’l-külliye munkatı‘a olup mezbûr Molla Hasan üzerinde on ikişer akçeye çavuş çubuğunun beheri ve onar akçeye dut çubuğunun beheri cem‘an bir yük doksan üç bin dokuz yüz yirmi akçede karâr ve ziyâde ile tâlib-i âharı zuhûr etmeyüp ve bağ-ı mahdûd-ı mezkûrun vişne eşcârıyla el-yevm ber-vech-i muharrer semen-i misli olduğunu sikāt-ı sahîhatü’l-kelimât kimesneler ihbârlarıyla inde’ş-şer‘i’l-enver zâhir oldukdan sonra bağ-ı mahdûd-ı mezkûru semen-i misli ile müteveffâ-yı evvel-i mezbûrun düyûn-ı müsbetesi’çün edâya kıbel-i şer‘den mezûn olduğumuza binâen müşterî-i mezbûr Molla Hasan’a tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile her birimiz asâleten ve vesâyeten bey‘ u teslîm ve temlîk eylediğimizde ol dahi ber-vech-i muharrer iştirâ ve tesellüm ve temellük ve kabz u kabûl edüp semen-i misli olan meblağ-ı mezkûr bir yük doksan üç bin dokuz yüz yirmi akçeyi müşterî-i mezbûr Molla Hasan yedinden her birimiz asâleten ve vesâyeten tamâmen ahz ü kabz eyleyüp fîmâ-ba‘d bağ-ı mahdûd-ı mezkûrda vechen mine’l-vücûh kat‘â ve kātıbeten bizim asâleten ve vesâyeten alâka ve medhalimiz kalmayup müşterî-i mezbûr Molla Hasan b. Ali’nin mülk-i müşterâsı ve hakk-ı sırf-ı mahzı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’s-sâbi‘ ve’l-ışrîn min-Recebi’l-ferd li-sene tis‘a ve seb‘în ve mi’ete ve elf. Şuhûdü’l-hâl: Hüseyin Ağa Ahmed Ağa Kayseriyeli Mehmed Ağa İbrahim Odabaşı Hüseyin Usta b. Ahmed Nalband İbrahim Beşe Helvacı İbrahim Beşe Duhânî Mehmed Beşe Karamânî Molla Ahmed Arabacızâde Molla Mustafa el-Hâc Hasan Ağa Nalband Veli Beşe Ahmed Efendi.Medîne-i Üsküdar’a muzâfe Adalar nâhiyesine tâbi‘ Kartal kasabasında sâkine olup zâtı vech-i şer‘î üzere mu‘arrefe olan Âişe bt. el-Hâc İbrahim Efendi nâm hatun meclis-i şer‘-i hatîr-i lâzimü’t-tevkīrde işbu bâ‘isü’l-vesîka Halil Beşe b. Hüseyin mahzarında bi-nefsihâ ikrâr ve takrîr-i kelâm edüp mezbûr Halil Beşe zevc-i dâhilim olup beynimizde hüsn-i zindegân ve imtizâcımız olmayup ben hul‘a tâlibe ve mufârakate rağıbe olduğum ecilden zimmetinde mütekarrir ve ma‘kūdün-aleyh olan on iki bin altı yüz akçe mehr-i müeccelim ve nafaka-i iddet-i ma‘lûmem üzerine ve me’ûnet-i süknâm dahi kendü üzerime olmak üzere zevcim mezbûr ile muhâla‘a-i sahîha-i şer‘iye ile hul‘ olduğumda ol dahi hul‘-ı mezkûru ba‘de’l-kabûl zevciyet kā’im iken mezbûr Halil Beşe târîh-i kitâba gelince üç sene benim bağ ve bostan ve tarlalarım hâsıl ve îrâdlarından ba‘de’l-harc ve’l-mesârif üç yüz guruş ve vişne bey‘ edüp elli guruş ve yedimden cebren alıp kendüne kürk aldır deyü kırk guruş ki cem‘an üç yüz doksan guruş hakkımı taleb ve da‘vâ eylediğimde ol dahi meblağ-ı mezkûrdan kırk iki guruşu Mehmed Ağa’ya def‘e yedi guruşunu ve Yağlıkçı Hasan Ağa’ya elli beş guruşunu ve kadına? kırk guruşu ve Kalaycı Veli Beşe zevcesine dokuz guruş cem‘an yüz elli üç guruş deynimi emrim ile her birine ba‘de’l-edâ meblağ-ı bâkī-i mezkûrun mutâlebesine ve’l-hâsıl hukūk-ı zevciyete ve sâir ahz ü i‘tâya müte‘allıka âmme-i de‘âvî ve kâffe-i mutâlebât ve eymân-ı muhâsamâtdan ehadühümâ âharın zimmetini ibrâ-i âm ile ibrâ ve iskāt edüp her birimiz âharın ibrâsını ba‘de’l-kabûl fîmâ-ba‘d mezbûr Halil Beşe kıbelinde benim içün vechen mine’l-vücûh hak ve alâkam kalmadı dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’r-râbi‘ min-Şa‘bâni’l-mu‘azzam li-sene tis‘a ve seb‘în ve mi’ete ve elf. Şuhûdü’l-hâl: el-Hâc Mustafa Ağa Hüseyin Ağa Ahmed Ağa Kayseriyeli Mehmed Serdâr Mehmed Hasan Usta İbrahim Edhem Nalband İbrahim Beşe Nalband Halil Beşe Hancı? Derviş Halil Beşe es-Seyyid Murtaza Halil b. İbrahim.Medîne-i Üsküdar’a muzâfe Adalar nâhiyesine tâbi‘ Maldepe karyesinde mütemekkin iken bundan akdem hâlik olan Ligori v. Kaniti zimmînin verâseti zevce-i metrûkesi Margarit bt. İstasi? Nasrâniye ile sulbî sagīr oğulları Tafrani ve Ligoradise ve anası Zahorya bt. Lutran? Nasrâniyeye münhasıra oldukdan sonra zevce-i mesfûre kendü nefsinden asıl ve bâ-hüccet-i şer‘iye ile vasîsi olup sagīrân-ı merkūmânın tarafından vesâyeten ve anası mesfûrenin dahi kezâlik tarafından vekîl-i müseccel-i şer‘îsi olan zevce-i mesfûrenin babası merkūm İstasi v. Yorgi meclis-i şer‘-i hatîrde medîne-i mezbûrede mütemekkin sarrâf tâifesinden işbu râfi‘ü’r-rakīm Seyisoğlu İsrail v. ( ) zimmî muvâcehesinde bi’l-vekâle ikrâr ve takrîr-i kelâm edüp müvekkilûn-ı mesfûrûnun mûrisleri olup hâlik olan merkūm Ligori zimmînin merkūm İsrail zimmîye bâ-temessük cihet-i karz-ı şer‘den iki yüz guruş vâcibü’l-edâ deyni olup deyn-i mezkûru nakden vermeye kudretleri olmamağla beynleri ıslâh olunup nakden elli guruşu merkūm İsrail’e def‘ u teslîm bâkī yüz elli guruş mukābelesinde bi’t-terâzî tereke-i hâlik-i merkūmun ile’l-helâk yedinde mülkü olup ve ba‘de’l-helâk verese-i müvekkilûn-ı mesfûrûna isâbet ve intikāl eden karye-i mezbûr toprağında mezarlık karşısında vâki‘ bir tarafı Koca Süleyman bağı ve bir tarafı Aci İstorinos bağı ve bir tarafı İstoros bağı ve bir tarafı tarîk-i âm ile mahdûd tahmînen dört dönüm bir kıt‘a kürûmî mülk yerli bağın tarafeynden îcâb ve kabûlü hâvî bey‘-i bâtt-ı sahîh-i şer‘î ile yüz elli guruş kıymet ile merkūm İsrail’e bey‘ u teslîm ve temlîk eylediklerinde ol dahi ber-vech-i muharrer iştirâ ve tesellüm ve temellük ve kabz u kabûl edüp fîmâ-ba‘d bağ-ı mezkûrda müvekkilûn-ı verese-i mesfûrûnun kat‘â ve kātıbeten alâka ve medhalleri kalmayup merkūm İsrail zimmînin deyn-i mezkûr mukābelesinde mülk-i müşterâsı olmuşdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 28 Recebi’l-ferd sene 1179 Şuhûdü’l-hâl: Berber Abdurrahman Molla Mehmed Ahmed Efendi Ahmed Ağa Serdâr Mehmed Ağa Kayseriyeli Mehmed Ağa. Manol ...? Aci Angeli Angeli v. Estoban Perafil v. Kuriş.Medîne-i Üsküdar’a muzâfe Adalar nâhiyesine tâbi‘ Dolayoba karyesinde sâkine Rukıye bt. Şapşal Halil Beşe nâm hatun tarafından ber-vech-i âti’l-beyanda vekîl olduğu zât-ı mezbûreyi bi’l-ma‘rifeti’ş-şer‘iye ârifân İmam Abdülfettah Efendi b. el-imam Veliyüddin Efendi ve İsmailoğlu Mehmed Beşe b. Mustafa ve Kalyoncu Mehmed Beşe b. Salih şehâdetleriyle sâbitü’l-vekâlesi babası merkūm Halil Beşe b. Ahmed meclis-i şer‘-i hatîr-i lâzimü’t-tevkīrde işbu bâ‘isü’l-vesîka Kurdoğlu Mehmed b. Hüseyin mahzarında bi’l-vekâle ikrâr ve takrîr-i kelâm edüp akd-i âti’z-zikrin sudûruna değin müvekkilem kızım mezbûrenin yedinde mülkü olup Pendik karyesi toprağında Tavşantepe nâm mevzi‘de vâki‘ bir tarafı Yeniköylü Mustafa bağı ve bir tarafı Nalbandoğlu tarlası ve bir tarafı Kanber İsmail tarlası ve bir tarafı tarîk-i âm ile mahdûd tahmînen on iki dönüm kürûmî mülk bir kıt‘a koca dut bağı tarafeynden îcâb ve kabûlü hâvî şurût-ı mu‘ayyeneden müfsideden ârî bey‘-i bâtt-ı sahîh-i şer‘î ile müşterî-i mezbûra altmış guruşa bey‘ u teslîm ve temlîk edüp ol dahi ber-vech-i muharrer iştirâ ve tesellüm ve kabz u kabûl eyledikden sonra semeni olan meblağ-ı mezkûr altmış guruşu müşterî-i mezbûr yedinden müvekkilem kızım mezbûre tamâmen ahz ü kabz eyleyüp fîmâ-ba‘d bağ-ı mahdûd-ı mezkûrda vechen mine’l-vücûh ve sebeben mine’l-esbâb kat‘â ve kātıbeten müvekilem kızım mezbûrenin alâka ve medhali kalmayup müşterî-i mezbûr Mehmed Beşe’nin mülk-i müşterâsı ve hakk-ı sırf-ı mahzı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 29 Recebi’l-ferd sene 1179 Şuhûdü’l-hâl: Ahmed Efendi Arnavud Ali Beşe el-Hâc Ahmed oğlu Mehmed Beşe el-Hâc Süleyman b. Ahmed Halil Beşe b. Ahmed Rasuloğlu Hüseyin Mustafa Beşe b. Ahmed İmam vekîli Osman Efendi Serdâr-ı sâbık Mehmed Ağa Kayseriyeli Mehmed.Bede’tü Bismillâhirrahmânirrahîm Yâ Fettâh Yâ Rezzâk Yâ Allah Yâ Ganî Yâ Hafî Fahrü’l-kuzâti’l-müteşerri‘în Mevlânâ Mehmed Reşid Efendi el-mükerrem. Ba‘de’t-tahiyyeti’l-vâfiye inhâ olunur ki işbu sene tis‘a ve seb‘în ve mi’ete ve elf mâh-ı Şa‘bâni’l-mu‘azzamı’nın onuncu gününden zabt etmek üzere medîne-i Üsküdar’a muzâfe Adalar nâhiyesinin umûr-ı şer‘iyesi tarafımızdan cenâbınıza tefvîz ve sipâriş olunmuşdur gerekdir ki yevm-i mezbûrda nâhiye-i mezbûreyi zabt edüp beyne’l-ahâlî icrâ-yı ahkâm-ı şer‘ eyleyüp ve nâhiye-i mezbûrede vâkı‘a olan muhallefât-ı mevtâ-yı askeriyeyi dahi beyne’l-verese tahrîr ve bi’l-farîzati’ş-şer‘iye tevzî‘ ve taksîm edüp cadde-i hakdan ser-i mû inhirâf etmeyesiz ve’s-selâm. Hurrire fi’t-târîhi’l-mezbûr li-seneti’l-merkūme. El-fakīr La‘lîzâde es-Seyyid Mehmed Masum el-kādı bi-medîne-i Üsküdar.Medîne-i Üsküdar’a muzâfe Adalar nâhiyesine tâbi‘ Dolayoba karyesinde sâkin es-Seyyid Ahmed b. es-Seyyid Abdi kendü nefsinden asâleten ve vâlidesi Nefise bt. Ahmed nâm hatun ve zevcesi Hadîce bt. Molla Mustafa hatun taraflarından ber-vech-i âti’l-beyanda vekîlleri olduğu zât-ı mezbûretânı bi’l-ma‘rifeti’ş-şer‘iye ârifân olan İsmailoğlu Mehmed Beşe b. Mustafa ve Kalyoncu Mehmed Beşe b. Salih ve Bulgar Osman Beşe b. Hasan nâm kimesneler şehâdetleriyle sâbitü’l-vekâleleri olup vekâleti meclis-i şer‘-i hatîr-i lâzimü’t-tevkīrde işbu râfi‘ü’r-rakīm Kasab Todoraki v. Petro zimmî muvâcehesinde ikrâr ve takrîr-i kelâm edüp akd-i âti’z-zikrin sudûruna değin müvekkilân-ı mezbûretân ile yedimizde mülk-i mevrûsumuz olup karye-i mezbûre toprağında Zeytinliağıl altında vâki‘ bir tarafdan mezbûr Kalyoncu Mehmed Beşe bağı ve bir tarafı es-Seyyid Salih bağı ve bir tarafı Fâtıma Hatun bağı ve bir tarafı tarîk-i âm ile mahdûd ve tahmînen altı buçuk dönüm ve benim Molla’dan iştirâ eylediğim bir buçuk dönüm cem‘an sekiz dönüm kürûmî mülk bir kıt‘a mahlût eşcâr-ı müsmire ve gayrı müsmireyi hâvî dut ve çavuş bağımızı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i mesfûre zimmîye üç yüz otuz beş guruşa bey‘ u teslîm ve temlîk eylediğimizde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr üç yüz otuz beş guruşu müşterî-i mesfûr zimmî yedinden her birimiz bi-kadri’l-hısas tamâmen ahz ü kabz eyleyüp fîmâ-ba‘d mârrü’z-zikr bağda vechen mine’l-vücûh ve sebeben mine’l-esbâb kat‘â ve kātıbeten ve asâleten ve vekâleten alâka ve medhalimiz kalmayup müşterî-i merkūm Todoraki zimmînin mülk-i müşterâsı ve hakk-ı sırf-ı sahîh-i olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’r-râbi‘ aşer min-Şa‘bâni’l-mu‘azzam li-sene seb‘a ve seb‘în ve mi’ete ve elf. Şuhûdü’l-hâl: el-Hâc Süleyman b. Ahmed Halil Beşe b. Ahmed Pazarköylü İbrahim Beşe Abdullah Beşe b. Bulgar Osman Mustafa Beşe b. Osman Çobanoğlu Mustafa Beşe Çobanoğlu İbrahim Beşe Çobanoğlu Mehmed Beşe Çoban Alioğlu Mustafa Beşe.Medîne-i Üsküdar’a muzâfe Adalar nâhiyesine tâbi‘ Maldepe karyesinde mütemekkin Nikola v. Pirafil nâm zimmî meclis-i şer‘-i hatîr-i lâzimü’t-tevkīrde sulbî kebîr oğlu bâ‘isü’r-rakīm Pirafil zimmî muvâcehesinde bi-tav‘ihi ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup karye-i mezkûrede vâki‘ iki tarafı Aleksi menzili ve bir tarafı İslambollu Manol veresesi bahçeleri ve tarafeyni tarîk-i âm ile mahdûd fevkānî bir bâb oda ve bir sofa vasatında üç bâb oda ve bir kenîf ve tahtında mahzen ve bir mikdâr avlu eşcâr-ı müsmire ve gayrı müsmireyi hâvî bahçe ve bi’r-i mâ ve bir mermer dibek ve ahır ve sokak kapısını müştemil mülk menzilimi bi cümleti’t-tevâbi‘ ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî ve şurût-ı müfsideden ârî bey‘-i bâtt-ı 13b sahîh-i şer‘î ile müşterî-i merkūm oğlum Pirafil zimmîye beş yüz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezkûr beş yüz guruşun yüz elli guruşuunu yedinden tamâmen ahz ü kabz ve kabûl eyleyüp semen-i meblağ-ı bâkī üç yüz elli guruşun mutâlebesinden müte‘allıka âmme-i da‘vâdan oğlum Pirafil zimmînin zimmetini ibrâ-i âm ve kātı‘ü’n-nizâ‘la ibrâ ve iskāt eyledim fîmâ-ba‘d mârrü’z-zikr menzilde vechen mine’l-vücûh ve sebeben mine’l-esbâb benim alâka ve medhalim kalmayup oğlum müşterî-i merkūm Pirafil zimmînin mülk-i müşterâsı ve hakk-ı sırf-ı sahîhi olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’s-sâbi‘ aşer min-şehri Ramazani’l-mübârek li-sene tis‘a ve seb‘în ve mi’ete ve elf. Şuhûdü’l-hâl: Abdülkadir b. Hasan Süleyman Beşe b. Hüseyin Ali Beşe b. Ali Selim Beşe b. Ömer Kasım b. Ahmed Molla Ömer b. Abdurrahman Müezzin Molla Mustafa ve gayruhum. Kores v. Todoraki Demiroğlu Petro Apostol v. Anaştaş Anaştaş Horbacı Çorbacı Nikola.Akzâ kuzâti’l-Müslimîn evlâ vülâti’l-muvahhidîn me‘âdinü’l-fazl ve’l-yakīn râfi‘ü a‘lâmi’ş-şerî‘ati ve’d-dîn vârisü ulûmi’l-evliyâi ve’l-mürselîn el-muhtassu bi-mezîdi inayeti’l-meliki’l-mu‘în mevlânâ Üsküdar kādısı -zîde fezâiluhû- ve mefâhirü’l-kuzât ve’l-hükkâm me‘âdinü’l-fezâil ve’l-kelâm Gekbûze ve Karamürsel ve Yalakâbâd ve Pazarköy ve Gemlik ve Mudanya ve Taşköprü ve sâir ol havâlîlerde kuzât ve nüvvâb -zîde fazluhum- ve mefâhirü’l-emâsil ve’l-akrân serdârlar ve mukāta‘ât ve evkāf zâbitleri ve sâir zâbitân ve iskele emînleri ve a‘yân-ı vilâyet -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki taşradan Âsitâne-i aliyyeme ev göçü gelmemek ve sahîh erbâb-ı mesâlihden olanlar ile erbâb-ı ticâretden olanlardan mâ‘adâsının bu tarafa mürûr u ubûruna bir tarîkle ruhsat ve cevâz gösterilmemek içün evâmir-i aliyyemde bi’d-defa‘ât tenbîh-i ekîdden hâli olunmadığına binâen evâmir-i şerîfemin ale’d-devâm infâz ve icrâsına sarf ve makderet eylemeniz lâzım ve lâ-büd iken adem-i ihtimâmınızdan nâşî murâd eden eşhâs hâlâ gelmemek gelmek üzere olup bu bâbda sünûh eden tesâmuhunuzdan iğmâz olunmak bir türlü maksûd olmamağla fîmâ-ba‘d ber-vech-i muharrer ev göçlerinin ve bilâ-maslahat Âsitâne-i sa‘âdetime gelmek murâd edenlerin bi’d-defa‘ât sâdır olan evâmir-i şerîfem mantûklarınca kâ’inen-men-kân mürûrlarına ruhsat gösterilmeyüp alâ-eyyi hâl izleri üzere vilâyetlerine i‘âde ve ircâ‘larına bi’l-ittifâk sa‘y ü dikkat eylemeniz içün te’kîden ve ihtimâmen bu def‘a dahi işbu emr-i şerîfim ısdâr ile irsâl olunmuşdur imdi vusûlünde hükûmetinizde olan memerr ü ma‘berleri üslûb-ı sâbık üzere bir hoşca zabt ve hıfz ve dikkat ve erbâb-ı mesâlihden olduğu müte‘ayyin oldukdan sonra bir veyâ iki neferden ziyâdesinin mürûrlarına berren ve bahren ve bilâ-maslaha kimesneleri sefînelere almamak üzere iskelelere ve amed-şüd eden sefîne reislerine ve zâbitlerine muhkem tenbîh ve te’kîd olunarak bu tarafa salıverilmemek ve ihbâr veyâhud bu tarafda ahz olunmak lâzım gelir ise her kim olursa olsun bilâ-emân eşedd-i cezâ ile mücâzât olunacağını muhakkak bilüp ona göre basîret üzere hareket ve bu bahâne ile akçe almakdan gāyetü’l-gāye hazer ve mücânebet olunmak bâbında fermân-ı âlîşânım sâdır olmuşdur buyurdum ki vusûl buldukda vech-i meşrûh üzere şeref-yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnu ile âmil hilâfından gāyetü’l-gāye ihtirâz eyleyesiz alâmet-i şerîfe i‘timâd kılasız. Tahrîren evâhir-i şehri Şa‘bâni’l-mu‘azzam sene tis‘a ve seb‘în ve mi’ete ve elf. Be-makām-ı İslambol el-Mahrûse.Kıdvetü’n-nüvvâbi’l-müteşerri‘în Üsküdar kazâsı muzâfâtından Kartal nâhiyesi nâibi ( ) mevlânâ -zîde ilmühû- tevkī‘-i refî‘-i hümâyûn vâsıl olıcak ma‘lûm ola ki kıdvetü’l-emâsil ve’l-akrân Ahmed -zîde kadruhû- Südde-i sa‘âdetime arzuhâl edüp Mukāta‘ât-ı Haremeyn’den Üsküdar kazâsı muzâfâtından Gekbûze’de vâki‘ merhûm ve mağfûrun-leh Sultân Orhan Gāzî -tâbe serâhu- Câmi‘-i şerîfi evkāfı mülhakātından nefs-i Kartal ve tevâbi‘i mukāta‘asının nısf hissesine mutasarrıf olan Seyyid Mehmed -zîde kadruhû- nısf hisse-i mezbûru bin yüz yetmiş dokuz senesi Martı ibtidâsından Şubat’ı gāyetine gelince zabt ve nısf hisseye âid olan mahsûlât ve rüsûmâtın ahz ü kabz eylemek ve taraf-ı âhardan müdâhale olunmamak içün bunun yedine memhûr ve < > ma‘lûmün-bih temessük verdiğini bildirip temessükü mûcebince hisse-i mezbûre kendüye zabt ve vâki‘ olan mahsûl ve rüsûmu kānûn ve defter mûcebince ahz ü kabz etdirilip mugāyir-i temessük âhardan müdâhale olunmamak bâbında hükm-i hümâyûnum ricâ etmeğin temessükü mûcebince zabt etdirilmek emrim olmuşdur buyurdum ki hükm-i şerîfim vusûl buldukda bu bâbda sâdır olan emr-i şerîfim üzere amel dahi husûs-ı mezbûra bi-tamâmihi mukayyed ve temessüküne nazar edüp göresin mukāta‘a-i mezkûrun nısf hissesinin mutasarrıfı mûmâ-ileyh tarafından işbu sene-i mübârekede buna der-uhde ve iltizâm olunup yedine memhûr ve ma‘lûmün-bih temessük verilmiş ise temessükü mûcebince zabt ve nısf hisseye âid olan mahsûl ve rüsûmu kānûn ve defter mûcebince ahz ü kabz etdirilip mugāyir-i temessük âhardan bir ferde müdâhale ve ta‘arruz etdirmeyüp mazmûn-ı emr-i şerîfimle âmil olasın şöyle bilesin alâmet-i şerîfe i‘timâd kılasın. Tahrîren fî-evâili şehri Cemâziyelâhir li-sene tis‘a ve seb‘în ve mi’ete ve elf.Bede’tü Bismillâhirrahmânirrahîm. Hâlâ Maldepe-i kebîr ve sagīr kādısı izzetlü fazîletlü efendi hazretlerinin huzûrlarına mezîd-i i‘zâz ithâfından sonra muhibbânemiz oldur ki kadîm-i eyyâmdan hatt-ı hümâyûn-ı şevket-makrûn Dergâh-ı âlî yeniçeri postal-baha ta‘yîn ve ihsân buyrulan kullardan hâlâ taht-ı hükûmetinizde vâki‘ yasakçı olan ref‘ olunup yerine işbu zâbit olan Dergâh-ı âlî yeniçerilerinden es-Seyyid Ahmed Ağa ( ) nâm yoldaş işbu bin yüz yetmiş dokuz senesi mâh-ı Şa‘bân-ı şerîf gurresinden senesi tamâmına değin yalnız iki değnek verilüp yasakçı ve zâbit nasb ü ta‘yîn olmağın işbu mektûb tahrîr ve irsâl-i huzûrları kılındı bi-mennihî te‘âlâ vusûlünde gerekdir ki merkūmu yasakçı umûrunda kıyâm ve istihdâm eyleyüp efendiye âhara müdâhale etdirmeyüp tarafınıza mürâca‘at eylediği umûr-ı husûslarında bi-hasebi’ş-şer‘ ve’l-kānûn imdâd ve i‘ânet eyleyüp hilâf-ı şer‘-i şerîf ve mugāyir-i kānûn bir kimesneye rencîde ve remîde etdirmeyesin. Tahrîren fi’t-târîhi’l-mezkûr.Büyükada karyesinde mütemekkine olup şahsı zeyl-i vesîkada muharrerü’l-esâmi kimesneler ta‘rîfleriyle mu‘arrefe olan Kasandra bt. Hrisdoli Nasrâniye meclis-i şer‘-i hatîr-i lâzimü’t-tevkīrde li-ebeveyn er karındaşı işbu râfi‘ü’r-rakīm Yorgi zimmî muvâcehesinde bi-tav‘ihi bi-tav‘ıhâ ikrâr ve takrîr-i kelâm edüp karye-i mezbûrede vâki‘ bir tarafı Çiftçioğlu Kostandi menzili ve bir tarafı leb-i deryâ ve bir tarafı tarîk-i âm ile mahdûd fevkānî iki bâb oda ve bir sofa ve tahtında iki kepenek dükkân ve sokak kapısını müştemil mülk menzilin dört sehim i‘tibârıyla üç sehmi karındaşım merkūmun olup ve bir sehmi benim olmağla menzil-i mezkûrda olan bir sehim hissemi târîh-i kitâbdan on üç sene mukaddem işbu hâzır bi’l-meclis Manolaki v. Dimitraki tarafımdan vekîlim olup ve Kayaoğlu Kostandi v. Yorgaki ve Malabat v. Yamandi zimmîleri işhâd etmişidim merkūm Manolaki bi’l-vekâle altmış guruş semen-i makbûza tarafeynden bi’l-îcâb ve’l-kabûl bâtten bey‘ u teslîm ve temlîk eylemişiken ol dahi ber-vech-i muharrer târîh-i mezkûrda iştirâ ve tesellüm ve temellük ve kabûl edüp târîh-i mezkûrdan beri karındaşım merkūm mülkiyet üzere tasarruf eder mukaddemâ verilen hücceti zâyi‘ etmekle el-hâletü hâzihi tasarrufu tescîl ve hüccet olunmak matlûbumuzdur dedikde 14b gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’s-sâmin ve’l-ışrîn min-Şevvâli’l-mükerrem li-sene tis‘a ve seb‘în ve mi’ete ve elf. Şuhûdü’l-hâl: Es-Seyyid Ahmed Ağa Kayıkçı Hüseyin Beşe Kayıkçı Süleyman Beşe Mehmed Usta İmam Ebubekir Efendi Ahmed Efendi. Çiftçioğlu Kostandi Yamandaraki Yanaki v. Panayot Panayot v. Yani Korota Dimitri v. Yani.Şerî‘at-şi‘âr Kartal kādısı efendi -zîde fazluhum- ba‘de’s-selâm inhâ olunur ki zîr-i hükûmetinizde vâki‘ Dergâh-ı âlî yeniçerileri serdârı ref‘ olunup yerine üslûb-ı sâbık üzere kıdvetü’l-emâsil ve’l-akrân ( ) -zîde kadruhû- serdâr ve zâbit nasb ü ta‘yîn olunmağın işbu mektûb tahrîr ve irsâl olundu inşâallâhü te‘âlâ vusûlünde gerekdir ki mûmâ-ileyh serdârlığı umûrunda kıyâm eyleyüp âharı müdâhale etdirmeyesiz ve ol tarafda vâki‘ Dergâh-ı âlî yeniçerileri ve cebeci ve topçu ve top arabacısı ve kul oğulları ve gılmân-ı acemi cümlesin üzerlerine serdâr ve zâbit bilüp sözünden taşra ve re’yinden hâric vaz‘ u hareketde bulunmayup itâ‘at ve inkıyâd üzere olalar ve tavâif-i merkūmûndan bilâ-vâris-i ma‘rûf fevt olanların muhallefât ve metrûkâtların serdâr-ı merkūma kabz etdirdüp ma‘rifet-i şer‘le Sûk-ı Sultânî’de fürûht ve hâsıl olan nukūdunu mümzâ ve mahtûm müfredât defteriyle cânib-i beytülmala irsâl ve îsâl etdirdesiz ve sen ki serdâr-ı mûmâ-ileyhsin mukīm ve müsafir zuhûr eden erâzil ve eşhâsın zabt u rabtlarına sükkân-ı beldenin emn ü rahatlarına bâ‘is hıdemât-ı müstahsene-i mebrûre vücûda getirmeye mücidd ü sâ‘î olup mûcib-i mektûb ile âmil olasın. Tahrîren fî-evâhiri şehri Şevvâli’l-mükerrem li-sene tis‘a ve seb‘în ve mi’ete ve elf.Medîne-i Üsküdar’a muzâfe Adalar nâhiyesine tâbi‘ Burgaz Adası karyesinde mütemekkin Aleksandri ve Kostandi ve Tanaş veledey Moskona? zimmîler ve vâlideleri Toyiçe bt. Dimitri Tatanya? ve merkūm Aleksandri kendü nefsinden asıl merkūmûn Kostandi ve Tanaş ve Toyiçe taraflarından ber-vech-i âti’l-beyanda vekîlleri olduğu Tahari v. Hermes ve Hıristodoli v. Todori zimmîler şehâdetleriyle sâbitü’l-vekâlesi olup vekâleten meclis-i şer‘-i hatîr-i lâzimü’t-tevkīrde işbu râfi‘ü’r-rakīm Kiritoz v. Aleksandri zimmî muvâcehesinde ikrâr ve takrîr-i kelâm edüp karye-i mezbûrede vâki‘ bir tarafı Uskoli zimmî şerbethânesi ve bir tarafı leb-i deryâ ve iki tarafı tarîk-i âm ile mahdûd fevkānî iki bâb oda ve tahtında iki sofa ve iki kepenek bakkāl dükkânı ve sokak kapısını müştemil mülk menzili târîh-i vesîkadan sekiz sene mukaddem bâ-hüccet merkūm Moskuna zimmî tarafeynden bi’l-îcâb ve’l-kabûl merkūm Kiritoz zimmîye altı yüz guruş semen-i makbûza bâtten-bey‘ ve teslîm ve temlîk edüp ol dahi târîh-i mezbûrda ber-vech-i muharrer iştirâ ve tesellüm ve temellük ve kabz u kabûl edüp târîh-i mezkûrdan beri merkūm Kiritoz zimmî mülkiyet üzere menzil-i mezkûra mutasarrıf idi lâkin babamız merkūm Moskuna ba‘dehû hâlik olup merkūm Kiritoz zimmî yedine hüccetini vermiş idi benim asâleten ve vekâleten takrîrim tescîl ve hüccet olunup ba‘de’t-tescîl merkūm Kiritoz zimmî yedine i‘tâ olunması matlûbumuzdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’l-hâdi aşer min-Zilka‘deti’ş-şerîfe li-sene tis‘a ve seb‘în ve mi’ete ve elf. Şuhûdü’l-hâl: Es-Seyyid Ahmed Ağa Kayıkçı Hüseyin Beşe Ebubekir Efendi Mehmed Usta Ahmed Efendi. Kayaoğlu Kostandi Çiftçioğlu Kostandi Komi v. Dimitraki Apostol v. Dimitri Kordota Dimitri Yanaki v. Panayot.Medîne-i Üsküdar’a muzâfe Adalar nâhiyesine tâbi‘ Kartal kasabasında mütemekkin iken bundan akdem hâlik olan Abraham v. Karabet zimmînin verâseti zevce-i metrûkesi Sara bt. Karabet Nasrâniye ile li-ebeveyn ammisi oğlunun oğlu Bedros v. Sirop zimmîye münhasıra olduktan sonra terekesinin rub‘u zevcesi mesfûre Sara’ya ve selâse-i erbâ‘ı merkūm Bedros’a isâbeti ba‘de’t-tahakkukı’ş-şer‘î işbu râfi‘ü’r-rakīm merkūm Bedros zimmî meclis-i şer‘-i hatîr-i lâzimü’t-tevkīrde zâtı zeyl-i vesîkada muharrerü’l-esâmi Müslimîn ta‘rîfleriyle mu‘arrefe olan zevce-i mesfûre Sara Nasrâniye muvâcehesinde üzerine da‘vâ ve takrîr-i kelâm edüp mûrisim hâlik-i mesfûr Abraham nâm zimmînin emlâkından olup kasaba-i mezbûre hâricinde ze‘âmet toprağı demekle ma‘rûf Bozlar nâm mahâlle karîb mevzi‘de vâki‘ bir tarafı Değirmenci Kirkor zimmî bağı ve bir tarafı Eskarlini zimmî bağı ve bir tarafı benim bağım ve bir tarafı tarîk-i hâs ile mahdûd tahmînen yedi dönüm mikdârı çavuş üzümü ve dut üzümünü müştemil bir kıt‘a kürûmî mülk bağını mesfûr Abraham helâkinden altı gün mukaddem hasta ve sâhib-i firâş olup hâl-i marazında tasarrufâtı nâfize olmadığı hâlde zevcesi mezbûreye üç yüz guruş deyni mukābelesinde bey‘ edüp ve ol hastalıkdan firâşından kalmadan kalkmadan altıncı günü hâlik olmuş iken mezbûre Sara dahi mülk-i müşterâsı olmak zu‘muyla bağ-ı mezkûra bi-gayrı hakkın vaz‘-ı yed eder bey‘-i mezkûrun adem-i sıhhatine binâen suâl olunup tashîh-i merkūm üzere bağ-ı mezkûrun selâse-i erbâ‘ından kasr-ı yed ve bana teslîme tenbîh olunmak matlûbumdur dedikde gıbbe’s-suâl merkūme Sara cevâbında fi’l-hakīka zevcim hâlik-i mesfûr Abraham hasta iken ve sâhib-i firâş iken bağ-ı mezkûru deyni mukābelesinde bana bey‘ edüp ve hastalık firâşından kalmadın kalkmadan altıncı günü hâlik oldu deyü bey‘-i mezkûr maraz sadedinde olduğunu ikrâr u i‘tirâf etmekle alâ-mûcib-i ikrârihâ bağ-ı mezkûrun selâse-i erbâ‘ından kasr-ı yed ve merkūm Bedros’a teslîme tenbîh birle mâ-hüve’l-vâki‘ bi’t-taleb ketb olundu. Tahrîren fi’l-yevmi’l-âşir min-Zilka‘deti’ş-şerîfe li-sene tis‘a ve seb‘în ve mi’ete ve elf. Şuhûdü’l-hâl: Kayseriyeli Mehmed Ağa el-Hâc Mahmud Ağa Ahmed Ağa b. Veli Şehir Kethüdâsı Ahmed Beşe Ahmed Efendi. Yazıcı Kirkor Ohan v. Marat Papas Kevork Aci Mikail Kazgancıoğlu Bogos Dülger Haçador Zafiri v. Yani Maksud v. Yani.Medîne-i Üsküdar’a muzâfe Adalar nâhiyesine tâbi‘ Kartal kasabasında vâki‘ Nişan demekle ma‘rûf Ermeni Kilisesi fukarâsının nukūd-ı mevkūfesinin mütevellîsi olan Kazgancıoğlu Bogos v. Bedros zimmî meclis-i şer‘de işbu râfi‘ü’r-rakīm Avanis v. Haçador muvâcehesinde bi’t-tevliye ikrâr ve takrîr-i kelâm edüp akd-i âti’z-zikrin sudûruna değin vakf-ı mezkûrun mülkü olup Abdurrahman Ağa toprağında Acıhamam nâm mevzi‘de kâin bir tarafı Karakulak Mehmed Beşe bağı ve bir tarafı Sülükoğlu bostanı ve bir tarafı Aci Yanaki bağı ve bir tarafı tarîk-i âm ile mahdûd tahmînen yedi dönüm kürûmî mülk vişne eşcârlı ve bir vakıf bi’r-i mâyı müştemil kış ve çavuş bağı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma yüz elli beş guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezbûr yüz elli beş guruşu müşterî-i merkūm yedinden bi’t-tamâm ve’l-kemâl cânib-i vakıf içün ahz ü kabz eyledim fîmâ-ba‘d zikri mürûr eden bağda tevliyetim hasebiyle kat‘â ve kātıbeten alâka ve medhalim kalmayup müşterî-i merkūm Avanis zimmînin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’s-sânî ve’l-ışrîn min-şehri Muharremü’l-haram li-sene semânîn ve mi’ete ve elf. Şuhûdü’l-hâl: Serdâr Mehmed Ağa Berber Memiş Duhânî Mehmed Beşe Hacı İbrahimoğlu Ahmed Efendi. Kirkor Aci Sahak Avak İnegöllü Aci Baron Aci Mikail.İ‘lâmı mûcebince amel olunmak bâbında buyruldu. Sahlı Ma‘rûz-ı dâ‘î-i Devlet-i aliyyeleridir ki Fi’l-asl Rumeli’nde vâki‘ Yanya ahâlîsinden olup Hasköy’de Fırın-ı cedîdde simidcilik vechi üzere mütemekkin olan sâhib-i arzuhâl Anaştaş v. Zuto nâm zimmî meclis-i şer‘de hasmı olup derûn-ı arzuhâlde mezkûrü’l-ism Yorgo v. Manol zimmî muvâcehesinde bi-tav‘ihi ikrâr ve takrîr-i kelâm edüp medîne-i Üsküdar’a muzâfe Adalar nâhiyesine tâbi‘ Heybeliadası’nda kâ’in bir tarafı kilise avlusu ve iki tarafı merkūmun âhar mülkü ve bir tarafı tarîk-i âm ile mahdûd bir bâb kendüsünün mülkü ekmekçi ve simidçi fırınında çörekçi esnâfımızdan olup bundan akdem hâlik olan Karine bt. Yani v. Papa Dimo zimmî zimmetinde cihet-i karzdan ancak iki yüz elli guruş alacak hakkım olup kable’l-ahz hâlik olmağla hâlik-i merkūm Karine bt. Yani zimmînin terekesi mesfûr Yorgo zimmîde emânet olmağla ben dahi taleb ederim deyü da‘vâya tasaddî etmişidim el-hâletü hâzihi beynimizde tevfîk olunup bi’t-terâzî fırın-ı mezkûrdan rızâmla ihrâc oluncaya dek fırın-ı mezkûrda benim ve ne âharın gediği olmamağla kadîmî üzere senevî altmışar guruşa nân-ı azîz ve simid tabh etmek üzere bana icâr ben dahi ber-vech-i muharrer fırın-ı mezkûru altmışar guruşa icârı ba‘de’l-kabûl da‘vâ-yı mezkûrumdan ben meccânen fâriğ olup ol dahi icâr-ı mezkûru ziyâde taleb etmemek üzere beynimizde nizâm verilüp ve mugāyir-i nizâm hareket etmemeye her birimiz ta‘ahhüd eyledik dedikleri Kartal Mahkemesi’nde ba‘de’t-tescîl bi’l-iltimâs huzûr-ı âlîlerine i‘lâm olundu. Bâkī emr ü fermân hazret-i men-lehü’l-emrindir. Fî 10 Muharrem sene 1180Medîne-i Üsküdar’a muzâfe Adalar nâhiyesine tâbi‘ Maldepe karyesinde mütemekkine iken bundan akdem hâlike olan Fermaho bt. Aci Manol Nasrâniyenin verese-i münhasırasından sadrî kebîr oğlu Kostandi ve kebîre kızı Domine taraflarından ber-vech-i âti’l-beyanda vekîlleri olduğu Manolaki Dimitri ve Şişman Andon v. Yani zimmîler şehâdetleriyle vekâleti sâbit olan yine sadrî kebîr oğlu kendü nefsinden asıl ve sagīr oğlu Yorgi ve sagīre kızı Frosni taraflarından bâ-hüccet-i şer‘iye vasiyyeleri vasîleri olan Hürmüz v. Eksori zimmî meclis-i şer‘-i hatîr-i lâzimü’t-tevkīrde işbu râfi‘ü’r-rakīm Nikola v. Lambernoz zimmî muvâcehesinde vekâleten ve asâleten ve vesâyeten ikrâr ve takrîr-i kelâm edüp karye-i mezbûre toprağında Uluyol üstünde vâki‘ bir tarafı merkūm Nikoli bağı ve bir tarafı Suyabatmaz Anaştaş bağı ve bir tarafı Ligori veresesi bağı ve bir tarafı tarîk-i âm ile mahdûd tahmînen dört dönüm kürûmî mülk bir kıt‘a yerli bağı hâlike-i mesfûrenin mülkü ve ba‘de’l-helâkihi bana ve müvekkilân-ı mesfûrâna ve vasiyyeleri olduğum sagīrân-ı mersûmâna sekiz sehim i‘tibârıyla iki sehmi bana ve ikişer sehmi merkūmân Kostandi ve Yorgi’ye ve birer sehmi mesfûretân Domine ve Frosni’ye isâbet etmişidi el-hâletü hâzihi bağ-ı mahdûd-ı mezkûrun hâsılı sarfına vefâ etmemekle ben ve müvekkilân kendü hisselerimizi merkūm Nikoli zimmîye bey‘ murâd etmekle sagīrân-ı merkūmânın hisseleri dahi ma‘an bey‘ olunup semeninin nemâsıyla infâk ve iksâ olunmak haklarında enfa‘ olmağla bi’l-izni’ş-şer‘î tarafeynden îcâb ve kabûlü hâvî bey‘-i bâtt-ı sahîh-i şer‘î ile asâleten ve vekâleten ve vesâyeten yetmiş guruşa merkūm Nikoli zimmîye bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabûl edüp semen-i mezkûr yetmiş guruşu yedinden asâleten ve vekâleten ve vesâyeten tamâmen ahz ü kabz eyleyüp ba‘de’l-yevm bağ-ı mahdûd-ı mezkûrda benim ve gerek müvekkilân ve gerek sagīrân-ı mezbûrânın kat‘â ve kātıbeten alâka ve medhalimiz kalmayup müşterî-i merkūm Nikoli zimmînin mülk-i müşterâsı olmuşdur dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’t-tâsi‘ ve’l-ışrîn min-şehri Muharremü’l-haram li-sene semânîn ve mi’ete ve elf. Şuhûdü’l-hâl: Molla Ali b. Mehmed Konevî Abdullah Beşe Küçük Süleyman Beşe es-Seyyid Ahmed Beşe es-Seyyid Hasan Beşe Kürt İbrahim Beşe Ahmed Efendi. Todoraki v. Fores Serafil v. Nikola Garofalo v. Küplü Burunsuz Yani Anaştaş v. Yorgi.Medîne-i Üsküdar’a muzâfe Adalar nâhiyesine tâbi‘ Pendik karyesinde mütemekkin Aci İstefani v. Hıristodoli kendü nefsinden asıl ve li-ümmin er karındaşı Frankovilo v. Yamandi zimmî tarafından ber-vech-i âti’l-beyanda vekîl olduğu Aci Yorgi v. Todori ve Fıçıcı Piro v. Kiryako zimmîler şehâdetleriyle vekâleti sâbit olup vekâleten meclis-i şer‘-i hatîr-i lâzimü’t-tevkīrde eniştesi işbu râfi‘ü’r-rakīm Bakkāl Kostandi v. Esteryos zimmî muvâcehesinde ikrâr ve takrîr-i kelâm edüp akd-i âti’z-zikrin sudûruna değin ale’l-iştirâki’s-seviy karındaşım merkūm Frankovilo ile yedimizde mülkümüz olup karye-i mezbûrede vâki‘ iki tarafı bizim bahçe ve menzilimiz ve bir tarafı arsa-i hâliyemiz ve bir tarafı bahçe ve menzilimize müntehî tarîk-i hâs ile mahdûd tahtânî bir bâb mülk odayı ve tûlen ve arzen bi-hesâb-ı terbi‘î on beş zirâ‘ arsasıyla tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma yüz on guruşa bey‘ u teslîm ve temlîk eylediğimizde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr yüz on guruşu müşterî-i merkūm yedinden her birimiz bi-kadri’l-hısas tamâmen ahz ü kabz eyleyüp fîmâ-ba‘d mârrü’z-zikr odada vechen mine’l-vücûh ve sebeben mine’l-esbâb kat‘â ve kātıbeten benim ve müvekkilim merkūmun alâka ve medhalimiz kalmayup müşterî-i merkūmun tarîk-i hâs müştereken mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’r-râbi‘ aşer min-Saferi’l-hayr li-seneti semânîn ve mi’ete ve elf. Şuhûdü’l-hâl: Molla Hüseyin b. Veli Berber Mehmed Emin b. Hüseyin Berber Memiş Beşe b. Veli Nalband Zekeriya b. Mehmed. el-Hâc Süleyman b. Ahmed Halil Beşe b. Ahmed. Kirkor v. Manos Encilo v. Todori Aci Londari v. Vasilikos Dimitri v. Atana Lazkari v. Kosta Moralı Todori v. Yorgi Aci Simoni v. Eksoderi zimmî. El-emrü hasbemâ hürrire fîhi nemekahü’l-fakīr ileyhi azze şânuhu Ahmed el-müvellâ hilâfeten bi-medîneti Galata el-mahrûseMedîne-i Üsküdar’a muzâfe Büyükada demekle ma‘rûf adada mütemekkin Ligori v. Yani nâm zimmî meclis-i şer‘-i şerîf-i enverde mahrûse-i Galata’da kâin francalacı tâifesinden işbu hâmilü’r-rakīm Yani v. Papa Mihal nâm zimmî muvâcehesinde ikrâr ve takrîr-i kelâm edüp ada-i mezkûrda vâki‘ târîh-i kitâbdan sekiz sene mukaddem kendü mülküm olmak üzere müceddeden bir fırın binâ edüp ve fırın-ı mezkûrda gâh francala ve gâh nân-ı azîz tabh olunagelüp lâkin fırın-ı mezkûrun derûnunda mevcûd gedik ta‘bîr olunur on ...? ve üç kürek ve bir kazgan ve on tahta ve yedi kuta ve bir tekne ve iki sepet ve sâir âlât-ı lâzımesini tarafeynden îcâb ve kabûlü hâvî ve şurût-ı müfsideden ârî bey‘-i bâtt-ı sahîh-i şer‘î ve safka-i vâhide ile yüz guruşa merkūm Yani’ye bey‘ u teslîm ve temlîk eylediğimde ol dahi ber-vech-i muharrer iştirâ ve temellük ve tesellüm ve kabûl eylediğinden sonra semeni olan meblağ-ı mezkûr yüz guruşu tamâmen bana def‘ u teslîm ben dahi yedinden ahz ü kabz eyleyüp bey‘-i mezkûrun tağrîr ve gabnine müte‘allıka âmme-i da‘vâdan her birimiz âharın zimmetini ibrâ ve iskāt eyledik fîmâ-ba‘d gedik ta‘bîr olunur âlât-ı lâzıme-i mezkûre merkūm Yani’nin mülk-i müşterâsı ve hakk-ı sırfı olup benim alâka ve medhalim kalmayup zikr olunan fırını ve üzerinde kâin dört bâb odasıyla ma‘an târîh-i kitâb gurresinden beher sene ellişer guruşa merkūm Yani’ye icâr ve teslîm eylediğimde ol dahi ber-vech-i muharrer isticâr ve kabûl etmeğin mâ-vaka‘a bi’t-taleb ketb olundu. Fi’l-yevmi’l-hâmis ve’l-ışrîn min-Muharremü’l-haram li-seneti semânîn ve mi’ete ve elf. Şuhûdü’l-hâl: Abdurrahman b. Emrullah Osman b. Hasan Baba Hasan b. Abdullah el-Hâc Ömer b. Mehmed Ali Çelebi b. Ahmed ve gayruhum.Kıdvetü’n-nüvvâbi’l-müteşerri‘în Üsküdar kazâsı muzâfâtından Kartal nâhiyesi nâibi mevlânâ ( ) -zîde ilmühû- tevkī‘-i refî‘-i hümâyûn vâsıl olıcak ma‘lûm ola ki Üsküdar’a muzâfe Adalar nâhiyesine tâbi‘ Ada-i kebîr re‘âyâları Südde-i sa‘âdetime arzuhâl edüp birkaç seneden beri Efrenc tâifesinden ba‘zıları mücerred merâkların icrâ içün müsâferet tarîkiyle ada-i merkūma varup nice gûne fesâd ve ta‘addîyâta tasaddî edegeldiklerinden bu sene-i mübârekede dahi yanlarında papaslarıyla varup ada-i mezbûre derûnunda geşt ü güzâr ve evlâd ü iyâllerine ta‘arruz ve envâ‘-ı cevr ü ezâ ve tahrîk ü idlâl eylediklerinden mâ‘adâ av bahânesiyle bağ ve bahçelerini çiğneyip küllî zarâr u ziyân ve evleri arasında tüfeng ve fişenkler atıp iki nefer kızların üzerlerine ateş düşüp âzâları muhterik olup cerrâh yedine giriftâr ve zulm ü ta‘addîlerinin nihâyeti olmadığını bundan akdem arzuhâlleriyle inhâ ve tazallum-ı hâl eylediklerine binâen sâdır olan fermân-ı âlîşâna imtisâlen sen ki mevlânâ-yı mûmâ-ileyhsin mübâşir ta‘yîn olunan Abdullah Çavuş -zîde kadruhû- ma‘rifetiyle cerîdede isimleri mastûr on beş neferden mütecâviz kimesneler ile taht-ı hükûmetinizde olan ada-i mezbûra varup Yorgaki nâm zimmînin sagīre kızı Frosni ile Maryora bt. Yanaki nâm Nasrâniye ada-i mezbûrede vâki‘ menzillerinde mahrûk yatdıkları hâlde akd-i meclis-i şer‘ olundukda mesfûr Aci Yanaki ve mesfûre Maryora cevâblarında ada-i mezkûrda müsâfereten mütemekkin Efrenc tâifesinden Arteo nâm Françeli’nin mütemekkin olduğu menzilinde üç aydan beri yapıp cem‘ ve tedârük eylediği vâfir kal‘a tasvîri ve havâi fişenkleri leylen menzillerimiz hâricinde vâki‘ arsada bilâ-izni’ş-şer‘i ve bilâ-emr-i münîf atdırıp mesfûre Maryora kendü menzilimiz avlusunda durur iken bir kebîr havâi top fişengi bana isâbet ve göbeğimden dizlerime ve bacaklarıma varınca ihrâk bi’n-nâr ve mesfûr Yorgaki dahi fişenk-i mezkûr benim dahi mesfûre sagīre kızımın iki ellerini ihrâk eyleyüp keşfolunmasın matlûbumuzdur dediklerinde ada-i mezkûre mütemekkinelerinden hasene ve ihtiyâreden Mariya bt. Yorgi ve Elaki bt. Enucer ve Enciyani bt. Yorgo nâm Nasrâniyeler mahrûka-i mesfûretânın âzâlarına rü’yet ve ber-vech-i muharrer her biri ihrâk olunduklarını haber vermeleriyle ba‘de’l-keşf ve’l-mu‘âyene sâir ahâlî-i ada-i mezbûrdan beş nefer zimmîlerin zevceleri dahi havflarından nâşî bayılıp akılları zâyi‘ olmak rütbesine resîde olduğu zâhir olup ve fişenk atılan mahâlde dahi Manol zimmînin nâm zimmînin mülk bahçesi duvarının pûşîdesinin muhterik olduğu rü’yet olundukdan sonra cemm-i gafîr sâir ahâlî-i adadan meclis-i ma‘kūd-ı mezkûrda Efrenc tâifesinin hâlleri istifsâr olundukda her birleri tazallum-ı hâl edüp el-yevm adamızda Efrenc tâifesinden bir türlü emn ü rahatımız olmayup bağ ve bahçe ve tarlalarımızda sayd ü şikâr kasdıyla mazarrâtları ezyed ve perîşânü’l-hâl olmamıza bâ‘is olduklarından mâ‘adâ atdıkları fişengin her biri semâda ihrâk misâli alâim gösterip bu gûne harekât-ı nâ-bercâda olduklarını ba‘de’l-ihbâr hakīkat-i hâli bi’l-iltimâs tarafından i‘lâm ve re‘âyâ-yı mezbûre dahi bi’d-defa‘ât arzuhâlleriyle mesfûrların ada-i mezbûrdan ihrâclarını istirhâm eylediklerinden hâllerine merhameten fîmâ-ba‘d varmamak üzere mesfûrların emvâl ve eşyâlarıyla ada-i mezbûrdan eğerçi ihrâc ve evlâd ü iyâlleri yed-i tasallutlarından tahlîs olunup ancak mesfûrların ihrâclari’çün yedlerinde senedleri olmamağla fîmâ-ba‘d mesfûrlar ada-i mezbûra varmamak ve bir takrîb ile varırlar ise ihrâc olunmaları’çün bir kıt‘a tuğrâ-yı emr-i şerîfim i‘tâ olunmasın istid‘â-i inâyet eyledikleri ecilden vech-i meşrûh üzere amel olunmak fermânım olmağın imdi eyyâm-ı sa‘âdet-encâmda re‘âyâ fukarâsını şerr ü mekrlerinden tahlîse mezîd-i takyîd ve ihtimâm eylemen bâbında fermân-ı âlîşânım sâdır olmuşdur buyurdum ki hükm-i şerîfim vusûl buldukda ol bâbda vech-i meşrûh üzere şeref yâfte-i sudûr olan fermân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olup hilâfına rızâ ve cevâz göstermeyesin şöyle bilesin alâmet-i şerîfe i‘timâd kılasın. Tahrîren fi’l-evâili Cemâziyelâhir li-seneti tis‘a ve seb‘în ve mi’ete ve elf.Medîne-i Üsküdar’a muzâfe Adalar nâhiyesine tâbi‘ Pendik karyesinde mütemekkine İrisi ve Melye ibnetey Mihail Nasrâniyeler taraflarından ber-vech-i âti’l-beyanda vekîlleri olduğu zât-ı mesfûretânı bi’l-ma‘rifeti’ş-şer‘iye ârifân Vasil v. Panayot ve Yamandi v. Togodoş zimmîler şehâdetleriyle sâbitü’l-vekâlesi olan Apostol v. Manol zimmî meclis-i şer‘-i hatîrde işbu râfi‘atü’r-rakīm Ezmerağda bt. Hıristo Nasrâniye muvâcehesinde bi’l-vekâle ikrâr ve takrîr-i kelâm edüp akd-i âti’z-zikrin sudûruna değin müvekkilesi müvekkileleri mesfûretânın yedlerinde mülkü olup karye-i mezbûrede vâki‘ bir tarafı Kostandi zimmî avlusu bir tarafı Melye Nasrâniye menzili bir tarafı tarîk-i hâs ve bir tarafı tarîk-i âm ile mahdûd fevkānî iki bâb oda ve tahtında avlu ve kenîf ve sokak kapısını müştemil mülk menzillerini bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşteriye-i mesfûreye yüz guruşa bey‘ u teslîm ve temlîk eylediklerinde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezbûr yüz guruşu müşteriye-i mesfûre yedinden müvekkillerim mesfûretân Nasrâniyeler tamâmen ahz ü kabz eyleyüp fîmâ-ba‘d sâlifü’z-zikr menzilde kat‘â ve kātıbeten alâka ve medhalleri kalmayup müşteriye-i mesfûrenin mülk-i müşterâsı ve hakk-ı sırfı olmuşdur keyfe mâ-teşâ ve tehtâr mutasarrıfe olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’r-râbi‘ aşer min-şehri Rebî‘i’l-evvel li-sene semânîn ve mi’ete ve elf. Şuhûdü’l-hâl: Osfolya v. Zafiri Yorgaki v. Sendos Kostandi v. Kanilo Todori v. Petro Aci Simon v. Eksoderi Andon v. İlya Tanaş v. Trandafil. Felemmâ ...? kitâbihi fî hâze’l-makām ...? icrâ’i’l-ahkâm Nemekahü’l-fakīr ileyhi azze şânuhu Mehmed Reşid en-nâib bi-nâhiyeti Adalar -gufire leh-. Mühür Mehmed 1146Debbâğ Emin ile Kartal Kasabı el-Hâc Ahmed ve Pendik Kasabı Esteryo v. Aleksi ve Maldepe Kasabı Kapon ve Receb Beşe vücûh-ı belde Ömer Ağa ve Yasin Ağa ve Serdâr Hasan Ağa ve Kesimzâde Mehmed Ağa ve Maldepe Zâbiti Hâssa Haseki Mehmed Ağa fi’l-cümle Korucuk deresi ma‘an sakat ve Karaman deresi yirmişer paraya ma‘an sakat bu minvâl üzere râbıta verildiği kayd şüd.Hüve Fahrü’l-kuzâti’l-kirâm el-Hâc Mustafa Efendi -dâme muvaffakan— Ba‘de’t-tahiyyeti’l-vâfiye inhâ olunur ki İşbu sene semânîn ve mi’ete ve elf Rebî‘ülâhiri gurresinden zabt etmek üzere mutasarrıf olduğumuz Adalar nâhiyesinin umûr-ı şer‘iyesi kısmet-i askeriyesiyle tarafımızdan cenâbınıza tefvîz ve sipâriş olmuşdur gerekdir ki gurre-i merkūmeden nâhiye-i mezbûreyi zabt ve beyne’l-ahâli icrâ-yı ahkâm-ı şer‘-i âlî edüp cadde-i şerî‘at-i garrâdan ser-i mû inhirâfa cevâz ve ruhsat göstermeyesiz ve’s-selâm. El-fakīr es-Seyyid Mehmed el-kādı bi- medîneti ÜsküdarFi’l-asl Ulah’da vâki‘ Manastır karyesi ahâlîsinden olup medîne-i Üsküdar’a muzâfe Adalar nâhiyesine tâbi‘ Ada-i kebîr karyesinde mütemekkine olup Ano bt. Hüdaverdi nâm Nasrâniye zâtı ba‘de’l-mu‘arrefe meclis-i şer‘-i hatîrde işbu râfi‘ü’r-rakīm Fatilo v. Yamandi zimmî muvâcehesinde bi-tav‘ihâ ikrâr ve takrîr-i kelâm edüp merkūm Fatilo zimmî târîh-i kitâbdan iki sene üç ay mukaddem evlâd-ı sıgārından Panayola ve İrini’yi rü’yet ve menzili derûnunda hizmetinde beni senevî yirmi beş guruş ile ve bir Frenk şâlîsi cebe ve bir mâvi alacalı anteri ve bir yunmamış anteri ve bir değirmi baş yemenîsi üzerine istihdâm etmekle ben dahi ücret ile hizmet eder makūlesinden olduğum ecilden evlâd-ı sıgārını rü’yet ve menzil derûnunda iki sene üç ay hizmetim sebkat edüp zimmetinde müctemi‘ olan yetmiş bir guruş hakkımı mesfûr Fatilo zimmî bana tamâmen def‘ u teslîm eylediğinde ben dahi meblağ-ı mezkûr yetmiş bir guruşu yedinden ahz ü kabz eyledim mârrü’z-zikr ücretimden mesfûr Fatilo zimmî yedinde ve zimmetinde bir akçe ve bir habbe bâkī kalmayup fîmâ-ba‘d husûs-ı ücret-i mezkûra müte‘allıka âmme-i da‘vâdan zimmetini ibrâ ve iskāt eylediğimde ol dahi ibrâyı kabûl eyledi dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’s-sânî ve’l-ışrîn min-şehri Rebî‘i’l-âhir li-sene semânîn ve mi’ete ve elf. Şuhûdü’l-hâl: Es-Seyyid Ahmed Ağa Ahmed Efendi Hamamcı Halil Beşe es-Seyyid Mustafa es-Seyyid Uzun Mustafa. Yamandi v. Panayot Manolaki v. Dimitraki Mitro v. Hürmüz Andon v. Estorinos Hürmüz v. Eksori Yuvan v. Kumru Avanis v. Kumru Papa Yakim v. Papa Andon Avanis v. Ohan.Medîne-i Üsküdar’a muzâfe Adalar nâhiyesine tâbi‘ Pendik karyesinde mütemekkin Gaylat? v. Polihron zimmî ve zevcesi olup şahsı vech-i şer‘î üzere mu‘arrefe olan Hrosni bt. Moskona Nasrâniye meclis-i şer‘-i hatîrde işbu râfi‘ü’r-rakīm Kostandi v. Aci Fanilo zimmî muvâcehesinde her biri ikrâr ve takrîr-i kelâm edüp akd-i âti’z-zikrin sudûruna değin yedimizde ale’l-iştirâki’s-seviy mülkümüz olup karye-i mezkûrede vâki‘ bir tarafı Tarandafil menzili ve bir tarafı Aci Mihail menzili ve bir tarafı Sağır Palaş zimmî menzili ve bir tarafı tarîk-i âm ile mahdûd fevkānî iki bâb oda ve bir cedîd sofa ve bir kenîf ve bir oda ve tahtında ahır ve kenîf ve sokak kapısını müştemil mülk menzilimizi bi-cümleti’t-tevâbi‘ ve’l-levâhık ve kâffeti’l-hukūk tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma üç yüz kırk guruşa bey‘ u teslîm ve temlîk eylediğimizde ol dahi ber-vech-i muharrer iştirâ ve tesellüm ve kabûl eyledikden sonra semeni olan meblağ-ı mezkûr üç yüz kırk guruşu müşterî-i merkūm yedinden bi’t-tamâm ve’l-kemâl ahz ü kabz eyleyüp menzil-i mezkûrun gabn ü tağrîrine müte‘allıka âmme-i da‘vâdan müşterî-i merkūmun zimmetini ibrâ-i âm ile ibrâ ve iskāt eyledik fîmâ-ba‘d menzil-i mahdûd-ı mezkûrda bizim kat‘â ve kātıbeten alâka ve medhalimiz kalmayup müşterî-i merkūmun mülk-i müşterâsı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’r-râbi‘ aşer min-Cemâziyelâhir li-seneti semânîn ve mi’ete ve elf. Şuhûdü’l-hâl: 18a Nalband Halil Beşe el-Hâc Ahmed oğlu Mehmed Beşe Kalyoncu Mehmed Beşe Ahmed Efendi Osman Ağa Ziver Efendi. Lazferi? v. Kosta Aci Londeri v. Vasilikos Keresteci Paskal v. Soli Berber Estorinos v. Hıristodoli Andonaki v. İlya Yamandi v. Togodoş Moralı Todori v. Yorgi zimmî.Medîne-i Üsküdar’a muzâfe Adalar nâhiyesine tâbi‘ Kartal kasabasında sâkin iken bundan akdem vefât eden Kılkırmazoğlu demekle ma‘rûf İsmail Beşe b. İbrahim nâm kimesnenin verâseti verese-i münhasırasından zevcesi kendü nefsinden asıl ve sagīre kızı Nefise’nin bâ-hüccet-i şer‘iye vasîsi Zeyneb bt. ( ) Hatun tarafından ber-vech-i âtî ikrâra vekîl olduğu zat-ı mezbûreyi ârifân Ahmed Efendi b. Hüseyin ve Nalband Hüseyin Beşe b. Veli şehâdetleriyle sâbitü’l-vekâlesi zevci Veli Beşe b. İbrahim meclis-i şer‘-i hatîrde işbu bâ‘isü’l-vesîka Nalband İbrahim Ağa b. Hasan mahzarında bi’l-vekâle ikrâr ve takrîr-i kelâm edüp Abdurrahman tımârı toprağında Acıbadem nâm mevzi‘de vâki‘ etrâf-ı erba‘ası Nalbandoğlu Mehmed bağı ve Yakacıklı tarlası ve İslambollu Sarrâf zimmî bostanı ve es-Seyyid Abdülkadir bağı ve tarîk-i âm ile mahdûd tahmînen iki buçuk dönüm kürûmî mülk bir kıt‘a çavuş bağı müteveffâ-yı merkūmun mülkü ve ba‘de’l-vefât sümünü ma‘lûm zevcem mezbûreye seb‘a-i esmânı vasîsi olduğu sagīre-i mezbûreye isâbet ve intikāl etmişidi el-hâletü hâzihi bağ-ı mezkûrun hâsılı harcına vefâ etmemekle müvekkilem mezbûre kendü hissesini mezbûr İbrahim Ağa’ya bey‘ murâd etmekle sagīre-i mezbûrenin hissesi dahi ma‘an bey‘ olunup semeninin nemâsıyla infâk ve iksâ ve sâir bağlarının amele ücretini vermek hakkında enfa‘ ve evlâ olmağla bi’l-izni’ş-şer‘î tarafeynden îcâb ve kabûlü hâvî bey‘-i bâtt-ı sahîh-i şer‘î ile bağ-ı mahdûd-ı mezkûru asâleten ve vesâyeten semen-i misli olan altmış guruşa mezbûr İbrahim Ağa’ya bey‘ u teslîm ve temlîk eylediğinde ol dahi ber-vech-i muharrer iştirâ ve tesellüm ve temellük ve kabz u kabûl edüp semeni olan meblağ-ı mezkûr altmış guruşu yedinden asâleten ve vesâyeten ahz ü kabz eyledi ba‘de’l-yevm bağ-ı mahdûd-ı mezkûrda vechen mine’l-vücûh gerek müvekkilim mezbûrenin ve gerek sagīre-i mezbûre Nefise’nin kat‘â ve kātıbeten alâka ve medhalleri kalmayup müşterî-i mezbûr İbrahim Ağa’nın mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’t-tâsi‘ aşer min-Cemâziyelevvel li-sene semânîn ve mi’ete ve elf. Şuhûdü’l-hâl: Serdâr Mehmed Beşe Hasan Usta Hancı Süleyman Beşe Nalband Halil Osman Ağa Nalband Zekeriya Deli Mehmed b. Hasan Hancı Derviş b. Halil Beşe. Fî 12 Şa‘bân sene 1180Tuğrâ-yı garrâyla berat-ı şerîf kayd şüd. Nişân-ı şerîf-i âlîşân oldur ki Kapıcıoğullarından râfi‘-i tevkī‘-i refî‘ü’ş-şân-ı Hakānî el-Hâc Ahmed v. Abdullah Bevvâb Südde-i sa‘âdetime gelüp Üsküdar kazâsının muhzırbaşılık ve ihtisâbından mâ‘adâ Üsküdar nevâhîsinden İstavroz ve Kuzguncuk ve Pendik ve Darıca ve Tuzla ve Kartal ve Maldepe ve Çengal (Çengel) ve Adalar ve Karye-i kādı ve tevâbi‘i ve ihzâriyesi kapıcıoğullarına mahsûs ve sekiz bin beş yüz akçe bir hisse olmak üzere mutasarrıf olan Hüseyin Bevvâb yedinde olan beratını verüp zikr olunan ihtisâb ve ihzâriyeden hüsn-i rızâsıyla ferâğ ve kasr-ı yed edüp yeri hâlî ve hizmet-i lâzimesi mu‘attal ve bu erbâb-ı istihkākdan ve her vechile mahâll ü müstahık olmağla sâlifü’z-zikr nevâhîlerin ihtisâb ve ihzâriyesi mezkûr Hüseyin Bevvâb’ın kasr-ı yedinden kendüye tevcîh olunup yedine berat-ı şerîfim verilmek içün iftihârü’l-emâcid ve’l-ekârim bi’l-fi‘il Başkapıcı Osman -dâme mecdühû- tarafından memhûr temessük verilmeye inâyet ricâ etmeğin mûcebince tevcîh edüp işbu berat-ı sa‘âdet-âyât ve behçet-garrâyı verdim ve buyurdum ki ba‘de’l-yevm mezkûr el-Hâc Ahmed v. Abdullah Bevvâb varup Üsküdar kazâsının muhzırbaşılık ve ihtisâbından mâ‘adâ Üsküdar nevâhîsinin İstavroz ve Kuzguncuk ve Pendik ve Darıca ve Tuzla ve Kartal ve Maldepe ve Çengel ve Adalar ve Karye-i kādı ve tevâbi‘i ve ihtisâb ve ihzâriyesine yalnız sekiz bin beş yüz akçe bir hisse olmak üzere fâriğ-i merkūm Hüseyin Bevvâb’ın yerine mutasarrıf olup hizmet-i lâzimesin bî-kusûr mer‘î ve müeddî kıldıkdan sonra ol bâbda efrâd-ı âferînden hiç ahad mâni‘ ve dâfi‘ ve müdâfi‘ olmayup dahl ü ta‘arruz kılmayalar şöyle bileler alâmet-i şerîfe i‘timâd kılalar. Tahrîren fi’l-yevmi’l-hâmis ve’l-ışrîn min-Saferi’l-hayr li-sene semânîn ve mi’ete ve elf. Be-makām-ı İslambol el-Mahrûse.Hâlâ Maldepe-i kebîr ve sagīr kādısı izzetlü fazîletlü efendi hazretlerinin huzûrlarına mezîd-i i‘zâz inhâ olundukdan sonra muhibbânemiz oldur ki kadîm-i eyyâmdan bâ-hatt-ı hümâyûn-ı şevket-makrûn Dergâh-ı âlî yeniçerilerine postal-baha ta‘yîn ve ihsân buyrulup kolluklarda hâlâ taht-ı hükûmetinizde vâki‘ yasakçı olan ref‘ olunup yerine üslûb-ı sâbık üzere Dergâh-ı âlî yeniçerilerinden es-Seyyid Ahmed Ağa b. ( ) nâm yoldaş işbu bin yüz seksen senesi mâh-ı Şa‘bâni’l-mu‘azzam gurresinden senesi tamâmına değin yalnız iki değnek verilüp yasakçı ve zâbit nasb ü ta‘yîn olunmağın işbu mektûb tahrîr ve irsâl olundu vusûlünde gerekdir ki merkūmu yasakçılık umûrunda kıyâm ve istihdâm eyleyüp âharı müdâhale etdirmeyüp tarafınıza merâmınız üzere eylediği umûr-ı husûslarında gıbbe’ş-şer‘ ve’l-kānûn imdâd ve i‘ânet eyleyüp hilâf-ı şer‘ ve mugāyir-ı kānûn bir kimesneye rencîde ve remîde etdirmeyesin. Tahrîren fi’t-târîhi mezkûr.Vech-i tahrîr-i hurûf budur ki Kocaeli sancağında Gekbûze nâhiyesinde Yakacık ve Kartal toprağında vâki‘ dokuz yüz akçe bâ-berat-ı şerîf-i âlîşân ile Yenicekale mustahfızlığı gediği tımâra mutasarrıf olduğum tımârımın işbu bin yüz seksen senesi Martı ibtidâsından sene-i mezbûr Şubat’ı gāyetine gelince bir senelik iltizâmı işbu bâ‘isü’t-temessük izzetlü Hüseyin Ağa ve Osman Ağa’ya sene-i sâbıkları mûcebince beş yüz guruşa der-uhde ve iltizâm olunup bedel-i iltizâmı olan meblağ-ı mezbûru ağa-yı mezbûrân yedlerinden tamâmen ve kâmilen ahz ü kabz edüp gerekdir ki sene-i mezbûre tamâmına değin tarafıma âid olan a‘şâr-ı şer‘iye ve rüsûm-ı örfiye ve tapu-yı zemîn ve nısf-ı bâd-ı hevâ ve cürm ü cinâyet ve resm-i arûsâne ve yava ve kaçgun ve sâiresi cüz‘î ve küllî her ne ise sene-i sâbıkālarında alınageldiği minvâl-i meşrûh üzere ağa-yı mezbûrânı üzerinize zâbit bilüp her ne türlü mürâca‘at olunur ise ağa-yı mezbûrân ile eyleyesin her hâlde zâbit bilesiz bundan mukaddem ve mu’ahhar târîhiyle temessüküm zuhûr eder ise bir türlü amel ve i‘tibâr olunmaya ancak yedlerine vaz‘ ve i‘tâ olunan temessük ile amel olunmak bâbında işbu zabt temessükü verildi tarafımdan ve taraf-ı âhardan bir gayrı kimesne dahl ü ta‘arruz kılmayalar ve’s-selâm. Bende Mustafa Yenicekalesi Mustahfızı hâlâMedîne-i Üsküdar’a muzâfe Adalar nâhiyesine tâbi‘ Maldepe karyesi mütemekkinlerinden Nikola v. Sarafil zimmî meclis-i şer‘-i hatîr-i lâzimü’t-tevkīrde sulbî kebîr oğlu işbu râfi‘ü’r-rakīm Kostandi zimmî muvâcehesinde ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup karye-i mezbûrede vâki‘ bir tarafı Gümüş zimmî menzili ve bir tarafı Angelino zimmî menzili ve bir tarafı Hıristo zimmî menzili ve bir tarafı tarîk-i âm ile mahdûd fevkānî iki bâb oda ve tahtında ahır ve sokak kapısını müştemil mülk menzilimi bi-cümleti’t-tevâbi‘ ve’l-levâhık dört yüz guruşa ve yine iki aded bağ ile dört aded tâbe ve iki aded tencere ve bir aded sini ve bir yorgan ve bir Yanbolu kesesi ve bir döşek ve bir ince kilim ve bir laza ve bir varil ve bostanlarında vâki‘ dört aded direk ve dört aded seren ve dört aded batman ve dört aded gönder ve bir gerdel ve ma‘lûm havlumu bi-safkatin vâhidetin dört yüz kırk guruşa tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile oğlum müşterî-i merkūm Kostandi zimmîye bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr dört yüz kırk guruşu oğlum müşterî-i merkūm kızım Visaye’nin emrim ile cihâzına sarf ve istihlâk eyledi fîmâ-ba‘d zikri mürûr eden menzilde ve eşyâ-i muharrere-i mezkûrda vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup oğlum müşterî-i mezbûrun mülk-i müşterâsı ve hakk-ı sırf-ı sahîhi olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’s-sâdis ve’l-ışrîn min-Zilhicceti’ş-şerîfe li-sene semânîn ve mi’ete ve elf. Şuhûdü’l-hâl: Es-Seyyid ( ) Efendi Kayseriyeli Mehmed Beşe Ahmed Efendi Molla Ali Molla Ömer Abdullah Beşe? ...? Mehmed Beşe. Anaştaş v. Yorgi Aci Angeli v. Kuriş Sarafil? v. Nikola ...? Vangel v. İstarinos? Filikodoş v. Varsam?.Medîne-i Üsküdar’a muzâfe Adalar nâhiyesine tâbi‘ Dolayoba karyesinde sâkin Bulgaroğlu Mehmed Beşe b. Mustafa nâm kimesne tarafından ber-vech-i âti’l-beyanda vekîl olduğu Halil Beşe b. Ahmed Tanburacıoğlu Ali Beşe b. Mehmed şehâdetleriyle sâbitü’l-vekâlesi Pazarköylü İbrahim Beşe b. Ali meclis-i şer‘-i hatîrde dâmâdı ve kızının kızı işbu bâ‘iseyü’l-vesîka Nalband Halil Beşe b. Mehmed ve Habibe bt. İsmail mahzarında bi’l-vekâle ikrâr ve takrîr-i kelâm edüp akd-i câ’i’z-zikrin sudûruna değin müvekkilim mezbûrun yedinde mülkü olup Temenna toprağında Zeytinliağıl altında vâki‘ bir tarafı karındaşı oğlu Ahmed Beşe tarlası ve bir tarafı Bulgaroğlu Halil Beşe bağı ve bir tarafı Ömer Reis bağı ve bir tarafı tarîk-i âm ile mahdûd tahmînen üç dönüm kürûmî mülk bir kıt‘a dut ve kış bağını altmış guruşa ve yine vakıf toprağında Ayazma kurbünde vâki‘ bir tarafı Sakallı Veli bağı ve bir tarafı karındaşı Halil Beşe bağı ve bir tarafı Bulgaroğlu Osman Beşe bağı ve bir tarafı tarîk-i âm ile mahdûd tahmînen beş dönüm kürûmî mülk biribirine muttasıl iki dut koca bağı kırk guruşa ve yine karye-i mezbûrede vâki‘ bir tarafı müvekkilim mezbûrun menzili ve bir tarafı Karaoğlu Ahmed Beşe veresesi bahçesi ve bir tarafı Güleş Mustafa’nın bahçesi bir tarafı Eskicioğlu İsmail tarlasıyla mahdûd tahmînen iki dönüm ayva ve muşmula eşcârlı mülk bahçesini yirmi guruşa ve yine altı vakıye bir kazgan altı guruşa ve yine iki guruşa iki aded tencere ve iki kapak ve dört aded sahan iki guruşa tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşteriyân-ı mezbûrûna bi-safkatin vâhidetin yüz otuz guruşa bey‘ u teslîm ve temlîk edüp onlar dahi ber-vech-i muharrer ale’l-iştirâki’s-seviy iştirâ ve tesellüm ve temellük ve kabz u kabûl eyleyüp semeni olan meblağ-ı mezkûr yüz otuz guruşun mütâlebesine müte‘allıka âmme-i da‘vâdan müvekkilim mezbûr Mehmed Beşe müşteriyân-ı mezbûrân Halil ve Habibe’nin zimmetini ibrâ ve iskāt edüp fîmâ-ba‘d mârrü’z-zikr iki kıt‘a bağda ve ve bir kıt‘a bahçede ve bir kazganda ve iki tencerede ve dört sahanda vechen mine’l-vücûh ve sebeben mine’l-esbâb kat‘â ve kātıbeten müvekkilim mezbûrun alâka ve medhali kalmayup müşteriyân-ı mezbûrânın ale’l-iştirâki’s-seviy mülk-i müşterâları olmuşdur keyfe mâ yeşâ’ân ve yahtârân mutasarrıf olsunlar dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 9 Muharrem sene 1181 Şuhûdü’l-hâl: Mehmed Beşe b. Mustafa İsmail Beşe b. Mehmed Osman Efendi Nalband Hüseyin Beşe Nalband Veli Nalband Halil Hancı Süleyman Beşe Berber Mustafa b. Hasan Kürt Hüseyin Beşe Nalband Veli.Mahrûse-i Galata’da vâki‘ Sultân Bâyezid mahâllesinde mütemekkin Kürkçü Yorgaki ve Mandoya? veledey Kostandi nâm karındaşlar taraflarından ber-vech-i âti’l-beyanda vekîlleri olduğu merkūm Yorgaki ve Kabari? ve mesfûre Mandoya’nın oğlu olup zâtı bi’l-ma‘rifeti’ş-şer‘iye ârifân Manziri? v. Zafir ve Mirasyedi Yorgo v. Manol zimmîler şehâdetleriyle sâbitü’l-vekâleleri Lefter v. Anderya ve Dişraki v. Mestermori? meclis-i şer‘de bağcı tâifesinden işbu râfi‘ü’r-rakīm Panayot v. Tarandafil zimmî muvâcehesinde her biri bi’l-vekâle ikrâr ve takrîr-i kelâm edüp akd-i âti’z-zikrin sudûruna değin müvekkilân-ı merkūmânın li-ebeveyn er karındaşları olup medîne-i Üsküdar’a muzâfe Adalar nâhiyesine tâbi‘ Heybeli Adası’nda vâki‘ bir tarafı Aci Yanaki mülkü ve bir tarafı diğer karındaşları Enciro? zimmî menzili ve kayıkhânesi ve bir tarafı manastıra ve tarîk-i âmma bir tarafı tarîk-i âm ve bir tarafı leb-i deryâ ile mahdûd fevkānî iki bâb oda ve iki sofa ve dehliz ve bir matbâh ve kenîf ve tahtında avlu ve odaların hizâsında manastıra çıkar tarîk-i âmma müntehî eşcâr-ı müsmire ve gayrı müsmireyi hâvî üç kıt‘a bi’r-i mâyı müştemil mülk menzil-i mevrûslarını bi-cümleti’t-tevâbi‘ 19b ve’l-levâhık ve kâffeti’l-hukūk ve’l-merâfık tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūma yedi yüz elli guruşa bey‘ u teslîm ve temlîk eylediklerinde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semeni olan meblağ-ı mezkûr yedi yüz elli guruşu müşterî-i merkūm yedinden müvekkilân-ı mezbûrân bi-kadri’l-hısas tamâmen ahz ü kabz eyleyüp fîmâ-ba‘d zikri mürûr eden menzilde vechen mine’l-vücûh ve sebeben mine’l-esbâb müvekkilân-ı mezbûrân Yorgaki ve Mandoya’nın kat‘â ve kātıbeten alâka ve medhalleri kalmayup müşterî-i merkūm Panayot’un mülk-i müşterâsı ve hakk-ı sırfıdır keyfe mâ yeşâ ve yehtâr mutasarrıf olsun dediklerinde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fî 15 Muharrem sene 1181 Şuhûdü’l-hâl: Molla İbrahim Ahmed Efendi Yahya Beşe b. Eyüb Ahmed Ağa es-Seyyid Ahmed Ağa el-Hâc Mahmud Ağa. Kurtiş ve Ananosti v. Yorgi Papa İsayi v. Nikola Berber Sole v. Siyot Yorgaki v. Yanako Aci Hıristo v. Tanaş Tanaş Dimitri v. Serkiz.Akzâ kuzâti’l-müslimîn evlâ vülâti’l-muvahhidîn ma‘denü’l-fazli ve’l-yakīn râfi‘ü a‘lâmi’ş-şerî‘ati ve’d-dîn vârisü ulûmi’l-enbiyâi ve’l-mürselîn el-muhtassu bi-mezîd-i inâyeti’l-meliki’l-mu‘în mevlânâ Üsküdar kādısı -zîdet fezâiluhû- ve kıdvetü’l-kuzât ve’l-hükkâm ma‘denü’l-fazli ve’l-kelâm mevlânâ Kartal kadısı -zîde fazluhum- Haremeyn-i Muhteremeyn’e tâbi‘ evkāfdan İstanbul’da vâki‘ merhûm Şehzâde Sultân Mehmed Han -tâbe serâhu- evkāfı mukāta‘âtından olup kıdvetü’l-emâsil ve’l-akrân Seyyid Ahmed -zîde kadruhû- işbu sene-i mübârekede iltizâmen uhdesinde olan Maldepe ve tevâbi‘i mukāta‘ası hudûdu dâhilinde vâki‘ arazi ve tapu ile verile gelen mahâller öteden beri voyvoda temessüküyle zabt u rabt oluna gelmiş iken bu esnâda mukāta‘a-i mezbûre karyeleri re‘âyâları < > zâbit-i vakfın tapu temessüküne adem-i rağbet birle ba‘zan kuzât ve nüvvâb hüccetleriyle ve ba‘zan bilâ-sened fuzûlî zabt edüp îrâd-ı mukāta‘a kesr ve noksân tertîbine bâ‘is olmağla ol makūlelerin yedlerinde olan senedlerine ma‘rifet-i şer‘le ba‘de’n-nazar arazi-i vakfı kuzât ve nüvvâb hüccetleriyle zabt edenlerin yedlerinde olan senedleri ahz ve mûcebince tapu temessükü verilüp ve hiç senedleri olmayanlara dahi müceddeden tapu temessükü verilüp fîmâ-ba‘d kuzât ve nüvvâb hüccetleriyle arazi-i vakf zabt etdirilmemek üzere arzuhâlleriyle istid‘â etmekle zikr olunan Maldepe ve tevâbi‘i mukāta‘ası senevî dört bin iki yüz elli guruş mâl ile Ali Arif Bey’in mâlikâne uhdesinde olduğu ve bu makūle arazi mutasarrıflarının yedlerinde olan temessükleri ma‘rifet-i şer‘le yoklanup yedlerinde ma‘mûlün-bih temessükâtlı olanlar ibkā ve zâyi‘ olanlara meccânen temessük ve olmayanlara müceddeden temessük verilmek ve yedlerine ferâğ ve intikāl eylediği takdirde kadîmisi üzere zâbit-i mukāta‘a tarafından tapu temessükü verilüp kādı ve nüvvâb hücceti ile alınıp satılmak şurûtundan idiği Haremeyn Muhasebesi’nde < > derkenâr olunmağla şurûtu mûcebince emr-i şerîfim verilmek bâbında iftihârü’l-ümerâ ve’l-ekâbir müstecmi‘u cemî‘u’l-âlem 20a bi’l-fi‘il başdefterdârım İbrahim Sarim -dâme uluvvuhû- telhîs etmekle imdi telhîs mûcebince amel olunmak bâbında fermân-ı âlîşânım sadaka ve ihsân buyurdum ki hükm-i şerîfim vardıkda bu bâbda sâdır olan emrim üzere amel edüp dahi vakf-ı mezbûre arazisine mutasarrıf olanların yedlerinde olan temessükleri ma‘rifet-i şer‘le yoklanup yedlerinde ma‘mûlün-bih temessükâtı olanları ibkā ve zâyi‘ olanlara meccânen temessük ve olmayanlara müceddeden temessük verüp ve birbirlerine ferâğ ve intikāl olduğu takdirce kadîmisi üzere zâbit-i mukāta‘a tarafından tapu temessükü verile mugāyir-i şurût hareket ile cânib-i mukāta‘aya gadr ve hasâret etdirmeyesiz şöyle bilesiz alâmet-i şerîfe i‘timâd kılasız. Tahrîren fi’l-yevmi’r-râbi‘ ışrîn Zilka‘de sene 1180Kartal kasabasında mütemekkin Aci Todoraki v. Sofyanoz zimmî meclis-i şer‘-i hatîrde işbu râfi‘ü’r-rakīm Kostandi v. Yorgaki zimmî muvâcehesinde bi-tav‘ihi ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup kasaba-i mezbûrede vâki‘ bir tarafı Dimitraki menzili ve bir tarafı Şişman Tanaş menzili ve bir tarafı kale duvarı ba‘zan Kostandi menzili arsası ve bir tarafı tarîk-i âm ile mahdûd fevkānî iki bâb oda ve dehliz ve tahtında ahır ve bir mikdâr avlu ve kenîf ve bi’r-i mâyı müştemil bir bâb mülk menzilimi bi-cümleti’t-tevâbi‘ ve’l-levâhık ve kâffeti’l-hukūk ve’l-merâfık Sûk-ı Sultânî’de ba‘de’l-müzâyede üç yüz guruşa ve yine kapağıyla altmış beş vakıye arak kazganımı altmış beş guruşa tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūm Kostandi zimmîye cem‘an üç yüz altmış beş guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve temellük ve kabz u kabûl eyledikden sonra semen-i misilleri olan meblağ-ı mezkûr üç yüz altmış beş guruşu müşterî-i merkūm yedinden bi’t-tamâm ve’l-kemâl ahz ü kabz eyledim menzil-i mezkûrun ve kazgan-ı mezbûrun gabn ü tağrîrlerine müte‘allıka âmme-i da‘vâdan zimmetini ibrâ ve iskāt eyledim fîmâ-ba‘d zikri mürûr eden menzilde ve kazganda vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup müşterî-i merkūm Kostandi zimmînin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Fi’l-yevmi’s-sâmin min-şehri Rebî‘i’l-âhir li-sene ihdâ ve semânîn ve mi’ete ve elf. Şuhûdü’l-hâl: Serdâr Mehmed Ağa b. Ali Osman Ağa Yemişçiler Kâtibi Ali Efendi İmam Kasım Efendi İmam es-Seyyid Hacı Mehmed Efendi Yemişci el-Hâc Ahmed Şehir Kethüdâsı Ahmed Beşe. Manol v. Balas Nikigos v. Bogos Aci Yanaki v. Hıristo Tanaş v. Hıristo Papa Dimo v. Kostandi Zaniti v. İstorşiyos zimmî.Yâ Fettâh Yâ Mu‘în İzzet-meâb şerî‘at-nisâb Mevlânâ el-Hâc Mustafa Efendi kâm-yâb Ba‘de’t-tahiyyeti’l-vâfiye inhâ olunur ki mutasarrıf olduğumuz Üsküdar muzâfâtından Kartal kazâsının niyâbeti işbu sene ihdâ ve semânîn ve mi’ete ve elf şehri Rebî‘ülâhiri gurresinden tarafımızdan sana tefvîz olunmuşdur gerekdir ki kazâ-i mezbûru gurre-i mezbûreden zabt u rabt ve beyne’l-ahâli icrâ-yı ahkâm-ı şer‘-i âlî edüp vukū‘ bulan mevtâ-yı askeriye muhallefâtın dahi tahrîr ve terkīm ve beyne’l-verese bi’l-farîzati’ş-şer‘iye tevzî‘ ve taksîm eyleyesin ve’s-selâm. El-fakīr Veliyüddin Efendizâde Mehmed Emin el-kādı bi-medîneti ÜsküdarKartal kazâsında mütemekkin Aci Todoraki v. Sofiyanoz zimmî meclis-i şer‘-i hatîrde işbu râfi‘ü’r-rakīm Acem Markar v. İstefan zimmî muvâcehesinde ikrâr ve takrîr-i kelâm edüp akd-i âti’z-zikrin sudûruna değin yedimde mülküm olup vakıf toprağında Yel değirmeni kurbünde vâki‘ etrâf-ı erba‘ası İmam Hacı Mustafa veresesi tarlası ve Karamürsellioğlu Yanaki veresesi bağı ve tarîk-i âm ile mahdûd tahmînen iki dönüm kürûmî mülk bir kıt‘a dut ve çavuş bağımı tarafeynden îcâb ve kabûlü hâvî şurût-ı müfsideden ârî bey‘-i bâtt-ı sahîh-i şer‘î ile müşterî-i merkūm Markar zimmîye otuz guruşa bey‘ u teslîm ve temlîk eylediğimde ol dahi ber-vech-i muharrer iştirâ ve tesellüm ve kabûl edüp meblağ-ı mezkûr otuz guruşu müşterî-i merkūm yedinden bi’t-tamâm ve’l-kemâl ahz ü kabz eyledim fîmâ-ba‘d zikri mürûr eden bağda vechen mine’l-vücûh ve sebeben mine’l-esbâb kat‘â ve kātıbeten benim alâka ve medhalim kalmayup müşterî-i merkūm Markar zimmînin mülk-i müşterâsı ve hakk-ı sırfı olmuşdur keyfe mâ yeşâ ve yehtâr mutasarrıf olsun dedikde gıbbe’t-tasdîkı’ş-şer‘î mâ-vaka‘a bi’t-taleb ketb olundu. Tahrîren fi’l-yevmi’t-tâsi‘ aşer min-şehri Rebî‘i’l-âhir li-sene ihdâ ve semânîn ve mi’ete ve elf. Şuhûdü’l-hâl: Osman Ağa Voyvoda Ahmed Ağa Molla Hüseyin Ağa Kara Ahmed b. Mehmed Ahmed Efendi. Kahveci? Pilo v. Rasi Kostandi v. Yorgaki Artin v. Yagop Demirci Toros Ohan v. Marat zimmîKıdvetü’n-nüvvâbi’l-müteşerri‘în Kartal ve Pendik nâhiyeleri nâibleri -zîde ilmühûmâ- ve mefâhirü’l-emâsil ve’l-akrân bu husûsa bu def‘a Der-aliyyemden hâssaten mübâşir ta‘yîn olan ( ) ve mimar halîfelerinden ( ) ve a‘yân-ı vilâyet iş erleri -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki Kartal karyesi ahâlîleri tarafından bu def‘a Der-aliyyeme vürûd eden arzuhâlleri mefâhiminden bi-emrillâhi te‘âlâ vâki‘ olan şiddet-i bârân ve nüzûl-i dolu takrîbi ile Kartal karyesinde müceddeden binâ ve inşâ olunan câmi‘-i şerîfin sakfı ve duvarları münhedim ve pencere camları şikest ve harâba müşrif olduğundan gayrı Pendik karyesinden Maldepe cibâline değin vâki‘ olan cisrleri küllî münhedim olduğundan mâ‘adâ derûn-ı Kartal’da vâki‘ dört aded cisrler dahi harâb olup leb-i deryâ olmak hasebiyle vâki‘ olan selden tarîk-i cadde-i kadîme münderis olmakdan nâşî mürûr u ubûr eden ebnâ-i sebîl ve ulaklar reh-nümâ ile zahr-ı karyeden imrâr teklîfine giriftâr olmalarıyla fîmâ-ba‘d münhedim olan cisrler ile münderis olan tarîkin ta‘mîr ve tathîrleri havsala-i vüs‘larından hâric olmadığını ve tarîk-i caddede vâki‘ sâbıkā Dârüssa‘âdeti’ş-şerîfem ağası müteveffâ el-Hâc Beşir Ağa’nın binâ ve icrâ eylediği iki aded çeşme ile sâbıkā gümrük emîni müteveffâ İshak’ın binâ eylediği çeşmenin künkleri ve ba‘zı mahâlleri ta‘mîre muhtâc olmağla karye-i mezbûreden mürûr eden hüccâc-ı Müslimîn ve sâir ebnâ-i sebîle merhameten zikr olunan câmi‘-i şerîf ve tarîk ve cüsûr ve çeşmelerin ta‘mîr ve termîm olunmasını istid‘â eylemeleriyle sen ki mübâşir-i mûmâ-ileyhsin mahâllinde ma‘rifet-i şer‘ ve ma‘rifet ve mübaşeretin ve erbâb-ı vukūf ma‘rifetleriyle kemâ-hüve hakkuhû ve taharrî ederek zikr olunan câmi‘-i şerîf ile cüsûrun ta‘mîrleri ve tarîkin termîmi ve çeşmeler ile su yollarının kezâlik ta‘mîr ve termîmlerini başka başka keşf ü mu‘âyene ve memhûr ve mümzâ defterleri Der-aliyyeme getirmen fermânım olmağın imdi işbu emr-i âlîşânım ile ol tarafa vusûlünde bu makūle vâki‘ olan ta‘mîrâtın keyfiyyeti mesârifinin kemmiyeti ma‘lûm olmak içün evvel emrin keşfolunmak kā’ide-i mer‘iye-i mîriyeden olmağla her hâlde cânib-i mîrî ve evkāf mesârif-ı kesretden sıyânet olunarak zikr olunan câmi‘-i şerîfi başka ve cisrleri başka ve üç aded çeşmelerin dahi muhtâc-ı ta‘mîr olan su yollarını başka başka ma‘rifet-i şer‘ ve ma‘rifet-i mübâşeretin ve sâir erbâb-ı vukūf ma‘rifetleriyle bi’t-taharrî keşf ü mu‘âyene ve alâ-vechi’s-sıhhati başka başka memhûr ve mümzâ keşf defterleri Der-aliyyeme getirmene ihtimâm ve dikkat ve lüzûmu olmayan mahâlleri defter-i keşfe idhâl ile cânib-i mîrîye hasâreti mûcib olacak halelden ziyâde tehâşi ve mücânebet eyleyesin ve siz ki Kartal ve Pendik nâibleri mûmâ-ileyhimâ ve sâirlerisiz mûcib-i emr-i şerîfimle amel ve hareket ve zikr olunan câmi‘ ve cisr ve çeşmelerin muhtâc-ı ta‘mîr olan mahâllerini mûmâ-ileyh mübâşeretiyle kemâ-hüve hakkuhû tedkīk ve taharrî ederek başka başka keşf ü mu‘âyene ve memhûr ve mümzâ keşf defterlerini Der-aliyyeme irsâle sizler dahi ihtimâm ve dikkat ve mesârif-ı kesîre îrâsıyla cânib-i mîrîye hasâreti müstelzim olacak hâlâtdan ziyâde tevakkī ve mübâ‘adet eylemeniz bâbında fermân-ı âlîşânım sâdır olmuşdur buyurdum ki hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnu ile âmil olup hilâfıyla vaz‘ u hareketden be-gāyet ihtirâz ve ictinâb eyleyesiz şöyle bilesiz alâmet-i şerîfe i‘timâd kılasız. Tahrîren el-yevmi’t-tâsi‘ Cemâziyelevvel li-sene ihdâ ve semânîn ve mi’ete ve elf. < >< 356 guruş Hacı Beşir Ağa Kıdvetü’n-nüvvâbi’l-müteşerri‘în Kartal ve Pendik nâhiyeleri nâibleri -zîde ilmühûmâ- ve kıdvetü’l-emâsil ve’l-akrân bu husûsa binâ emîni ta‘yîn olunan Ali -zîde kadruhû- tevkī‘-i refî‘-i hümâyûn vâsıl olıcak ma‘lûm ola ki bi-irâdetillâhi te‘âlâ vâki‘ olan şiddet-i bârân ve nüzûl-i dolu takrîbiyle Kartal kasabasında müceddeden binâ ve inşa olunan câmi‘-i şerîfin sakfı ve duvarları münhedim ve pencere camları şikest ve harâba müşrif olduğundan gayrı Pendik ve Maldepe cibâline değin vâki‘ olan cisrler bi’l-külliye münhedim ve derûn-ı Kartal’da vâki‘ dört aded cisrler dahi harâb olup leb-i deryâ olmak hasebiyle vâki‘ olan selden tarîk-i cadde-i kadîme münderis olmakdan nâşî bu makūle vâki‘ olan ta‘mîrâtın keyfiyyeti ma‘lûm olmak içün evvel emir keşfolunmak kavâ‘id-i mîriyeden olduğuna binâen bi’l-fi‘il başdefterdârım Sarim İbrahim -dâme uluvvuhû-nun tarafından ta‘yîn olunan Hasan -zîde kadruhû- ve ma‘iyyetine memûr mi‘mâr halîfesi ma‘rifetleri ve ma‘rifet-i şer‘le keşf ü mu‘âyene olunup gelen müfredât defteri mûcebince ser mimârân-ı hâssa İbrahim -zîde mecdühû- ma‘rifetiyle iktizâsına göre vaz‘ ve hesâb olundukda ta‘mîrât-ı câmi‘-i şerîf ve imlâ-i tarîk-i cadde ile Pendik karyesinde vâki‘ iki aded ahşab cisr ve kaldırımlar ve Maldepe karyesi kurbünde vâki‘ kezâlik ahşab cisr ve kaldırımların mecmû‘ mesârifin beş bin sekiz yüz altmış yedi guruş ve müteveffâ el-Hâc Beşir Ağa’nın çeşmesin su yolları < > ta‘mîrâtı Dârüssa‘âdet-i şerîfem yazıcısı ( ) -zîde mecdühû- ma‘rifetiyle vakfı tarafından emîn-i sâbık İshak’ın iki aded çeşmesinin vakfı olmamakla hâlâ Gümrük Emîni Mehmed Emin -zîde mecdühû tarafından kendü mâlıyla ve zikr olunan câmi‘-i şerîfin ve cisrler ve kaldırımların cânib-i mîrîden ta‘mîr ve tekmîl etdirilmesine irâde-i aliyyem ta‘alluk eylediğine binâen müteveffâ el-Hâc Beşir Ağa’nın ve emîn-i sâbık İshak’ın çeşmeleri suyolları mûmâ-ileyhimâ ma‘rifetleriyle ta‘mîr ve tekmîl etdirilmek üzere başka başka sûretleri verilmekle zikr olunan câmi‘-i şerîf ve cisrler ve kaldırımlar sen ki binâ emîni mûmâ-ileyhsin senden her vecihle sadâkat ve istikāmet memûl ve muntazar olmağla ebniye-i mezkûrların mesârifi olan meblağ-ı mezkûrun kusûru dahi vaktiyle verilmek üzere şimdilik ale’l-hesâb üç bin guruş ber-vech-i nakd hazîne-i âmiremden sana verilmekle ma‘rifetinle bir gün evvel ta‘mîr ve tekmîl olunmak fermânım olmağın hâssaten işbu emr-i âlîşânım ısdâr kılınmışdır imdi vusûlünde ol tarafa vardığında yedine verilen memhûr ve mümzâ sûret-i defterde tahrîr ve takvîm olunduğu üzere ebniye-i mezkûrenin lâzımelerini tedârük ve tehiyye ederek der-akab ta‘mîrâta mübâşeret edüp az vakitde fenâ bulmamak şartıyla metîn ve müstahkem olmak üzere bir gün evvel gereği gibi ta‘mîr ve tekmîl eylemek mezîd-i takayyüd ve ihtimâm ve hilâf-ı emr-i şerîfim bîhûde mahâllere akçe ve mühimmât sarfıyla izâ‘at-i beytülmal-ı Müslimîn eylemekden be-gāyet tehâşî ve mücânebet eyleyesin ve siz ki nâib-i mûmâ-ileyhimâsız sizler dahi mûcib-i emr-i şerîfimle amel ve hareket eylemeniz bâbında fermân-ı âlîşânım sâdır olmuşdur buyurdum ki hükm-i şerîfimle ( ) vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnuyla âmil olup hilâfından ziyâde tehâşî ve mücânebet eyleyesiz şöyle bilesiz alâmet-i şerîfe i‘timâd kılasız. Tahrîren fi’l-yevmi’s-sâdis aşer Cemâziyelâhire ihdâ ve semânîn ve mi’ete ve elf.>>Kıdvetü’n-nüvvâbi’l-müteşerri‘în Kartal ve Pendik nâhiyeleri nâibleri -zîde ilmühûmâ- ve kıdvetü’l-emâsil ve’l-akrân bu husûsa binâ emîni ta‘yîn olunan Ali -zîde kadruhû- tevkī‘-i refî‘-i hümâyûn vâsıl olıcak ma‘lûm ola ki bi-irâdetillâhi te‘âlâ vâki‘ olan şiddet-i bârân ve nüzûl-i dolu takrîbiyle Kartal kasabasında müceddeden binâ ve inşâ olunan câmi‘-i şerîfin sakfı ve duvarları münhedim ve pencere camları şikest ve harâba müşrif olduğundan gayrı Pendik karyesinden Maldepe cibâline değin vâki‘ olan cisrler bi’l-külliye münhedim ve derûn-ı Kartal’da vâki‘ dört aded cisrler dahi harâb olup leb-i deryâ olmak hasebiyle vâki‘ olan selden tarîk-i cadde-i kadîme münderis olmakdan nâşî bu makūle vâki‘ olan ta‘mîrâtın keyfiyyeti ma‘lûm olmak içün evvel emirde keşfolunmak kavâ‘id-i mîriyeden olduğuna binâen bi’l-fi‘il başdefterdârım Sarim İbrahim -dâme uluvvuhû-nun tarafından ta‘yîn olunan Hasan -zîde kadruhû- ve ma‘iyyetine memûr ve mi‘mâr halîfesi ma‘rifetleri ve ma‘rifet-i şer‘le keşf ü mu‘âyene olunup gelen müfredât defteri mûcebince Ser-mi‘mârân-ı hâssa İbrahim —zîde mecdühû— ma‘rifetiyle iktizâsına göre < > fiâtı vaz‘ ve hesâb olundukda ta‘mîrât-ı câmi‘-i şerîf ve imlâ-i tarîk-i cadde ile Pendik karyesinde vâki‘ iki aded ahşab cisr ve kaldırımlar ve Maldepe karyesi kurbünde vâki‘ kezâlik ahşab cisr ve kaldırımların mecmû‘ mesârifi beş bin sekiz yüz altmış yedi guruş ve müteveffâ el-Hâc Beşir Ağa’nın çeşmesi su yolları ta‘mîrâtı mesârifi üç yüz elli altı guruş ve gümrük emîni sâbık İshak’ın iki aded çeşmeleri su yollarının ta‘mîrâtı mesârifi dahi iki bin yedi yüz kırk dokuz guruşa bâliğ olduğu takdîm ve arz olundukda müteveffâ el-Hâc Beşir Ağa’nın çeşmesi suyolları Dârüssa‘âdet-i şerîfem yazıcısı ( ) -zîde mecdühû- ma‘rifetiyle vakfı tarafından ve emîn-i sâbık İshak’ın iki aded çeşmesinin vakfı olmamakla hâlâ Gümrük Emîni Mehmed Emin -zîde mecdühû- tarafından kendü mâlıyla ve zikr olunan câmi‘-i şerîf ve cisrler ve kaldırımların cânib-i mîrîden ta‘mîr ve tekmîl etdirilmesine irâde-i aliyyem ta‘alluk eylediğine binâen müteveffâ el-Hâc Beşir Ağa’nın emîn-i sâbık İshak’ın çeşmeleri suyolları mûmâ-ileyhimâ ma‘rifetleriyle ta‘mîr ve tekmîl etdirilmek üzere başka başka sûretleri verilmekle zikr olunan câmi‘-i şerîf ve cisrler ve kaldırımlar sen ki binâ emîni mûmâ-ileyhsin senden her vechile sadâkat ve istikāmet memûl ve muntazar olmağla ebniye-i mezkûrların mesârifi olan meblağ-ı mezbûrun kusûru dahi vaktiyle verilmek üzere şimdilik ale’l-hesâb üç bin guruş ber-vech-i nakd hazîne-i âmiremden sana verilmekle ma‘rifetinle bir gün evvel ta‘mîr ve tekmîl olunmak fermânım olmağın hâssaten işbu emr-i âlîşânım ısdâr kılınmışdır imdi vusûlünde ol tarafa vardığında yedine < > verilen memhûr ve mümzâ sûret-i defterde tahrîr ve tasrîh olunduğu üzere ebniye-i mezkûrenin lâzımelerini tedârük ve tehiyye ederek der-akab ta‘mîrlerine mübâşeret edüp az vakitde fenâ bulmamak şartıyla metîn ve müstahkem olmak üzere bir gün evvel gereği gibi ta‘mîr ve tekmîl eylemeye mezîd-i takayyüd ve ihtimâm ve hilâf-ı emr-i şerîfim bîhûde mahâllere akçe ve mühimmât sarfıyla izâ‘at-i beytülmal-ı Müslimîn eylemekden be-gāyet tehâşî ve mücânebet eyleyesin ve siz ki nâib-i mûmâ-ileyhimâsız sizler dahi mûcib-i emr-i şerîfimle amel ve hareket eylemeniz bâbında fermân-ı âlîşânım sâdır olmuşdur buyurdum ki hükm-i şerîfimle vardıkda bu bâbda vech-i meşrûh üzere şeref-yâfte-i sudûr olan işbu emr-i şerîf-i celîlü’ş-şân-ı vâcibü’l-ittibâ‘ ve lâzımü’l-imtisâlimin mazmûn-ı itâ‘at-makrûnu ile âmil olup hilâfından ziyâde tehâşî ve mücânebet eyleyesiz şöyle bilesiz alâmet-i şerîfe i‘timâd kılasız. Tahrîren fi’l-yevmi’s-sâdis aşer min-Cemâziyelâhir li-sene ihdâ ve semânîn ve mi’ete ve elf.Düstûrûn-ı mükerremûn ve müşîrûn-ı mufahhamûn nizâmü’l-âlem mezîdü’l-emvâli’l-cumhûrü’l-kalem Üsküdar’dan Şam-ı şerîf’e varınca yol üzerinde ve yemîn u yesârında vâki‘ olan vüzerâ-yı izâm -edâmallâhu te‘âlâ iclâlehû- ve e‘âzım-ı ümerâ’i’l-küberâi’l-fihâm ve’l-ihtirâm kuzât ve’l-hükkâm ma‘denü’l-fezâil ve’l-kirâm kādılar -zîde fazluhum- mütesellimler ve kethüdâ yerleri ve yeniçeri serdârları ve kavâs ve evkāf zâbitleri ve a‘yân-ı vilâyet -zîde kadruhüm- tevkī‘-i refî‘-i hümâyûn vâsıl olıcak ma‘lûm ola ki Haremeyni’ş-şerîfeyn ahâlîsine alâ-vechi’l-mu‘tâd irsâl oluna gelen surre-i hümâyûn-ı inâyet-makrûnum işbu sene-i mübârekede dahi hazîne-i âmiremden an-nakd ihrâc ve iclâl-i Devlet-i aliyyemden sâbık tersâne-i âmirem emîni ve hâlâ Galata voyvodası olup surre emîni nasb olunan iftihârü’l-emâcid ve’l-a‘yân Ali -zîde mecdühû-ya teslîm yollarda menâzilde emn ü muhâfazalarına takayyüd-i tâm eyleyesiz konakçı ta‘yîn olunup sâir levâzımını her ne ise kadr-ı kifâye tedârüke ber-mu‘tâd-ı kadîm ri‘âyet ve mahfûz eyleyesiz emr-i şerîfe i‘timâd kılasız. Fî 15 Recebi’l-ferd sene 1181